Adhyaya 1

अध्यायः 01

MT-01-001a	नारायणाय परिपूर्णगुणार्णवाय विश्वोदयस्थितिलयोन्नियतिप्रदाय । 
MT-01-001c	ज्ञानप्रदाय विबुधासुरसौख्यदुःखसत्कारणाय वितताय नमोनमस्ते ॥
MT-01-002a	आसीदुदारगुणवारिधिरप्रमेयो नारायणः परतमः परमात्‌ स एकः ।
MT-01-002c	संशान्तसंविदखिलं जठरे निधाय लक्ष्मीभुजान्तरगतः स्वरतोऽपि चाग्रे ॥
MT-01-003a	तस्योदरस्थजगतः सदमन्दसान्द्रस्वानन्दतुष्टवपुषोऽपि रमारमस्य ।
MT-01-003c	भूत्यै निजाश्रितजनस्य हि सृज्यसृष्टावीक्षा बभूव परनामनिमेषकान्ते ॥
MT-01-004a	दृष्ट्वा स चेतनगणान्‌ जठरे शयानानन्दमात्रवपुषः सृतिविप्रमुक्तान्‌ ।
MT-01-004c	ध्यानं गतान्‌ सृतिगतांश्‍च सुषुप्तिसंस्थान्‌ ब्रह्मादिकान्‌ कलिपरान्‌ मनुजांस्तथैक्षत्‌ ॥
MT-01-005a	स्रक्ष्ये हि चेतनगणान्सुखदुःखमद्ध्यसम्प्राप्तये तनुभृतां विहृतं ममेच्छन्‌ । 
MT-01-005c	सोऽयं विहार इह मे तनुभृत्स्वभावसम्भूतये भवति भूतिकृदेव भूत्याः ॥
MT-01-006a	इत्थं विचिन्त्य परमस्स तु वासुदेवनामा बभूव निजमुक्तिपदप्रदाता ।
MT-01-006c	तस्याऽज्ञयैव नियताऽथ रमाऽपि रूपं बभ्रे द्वितीयमपि यत्प्रवदन्ति मायाम्‌ ॥
MT-01-007a	सङ्खर्षणश्‍च स बभूव पुनस्सुनित्यः संहारकारणवपुस्तदनुज्ञयैव ।
MT-01-007c	देवी जयेत्यनुबभूव स सृष्टिहेतोः प्रद्युम्नतामुपगतः कृतितां च देवी ॥
MT-01-008a	स्थित्यै पुनस्स भगवाननिरुद्धनामा देवी च शान्तिरभवच्छरदां सहस्रम्‌ ।
MT-01-008c	स्थित्वा स्वमूर्तिभिरमूभिरचिन्त्यशक्तिः प्रद्युम्नरूपक इमांश्‍चरमात्मनेऽदात्‌ ॥
MT-01-009a	निर्देहकान्‌ स भगवाननिरुद्धनामा जीवान्‌ स्वकर्मसहितानुदरे निवेश्य ।
MT-01-009c	चक्रेऽथ देहसहितान्‌ क्रमशः स्वयम्भूप्राणात्मशेषगरुडेशमुखान्‌ समग्रान्‌ ॥
MT-01-010a	पञ्चात्मकस्स भगवान्‌ द्विषडात्मकोऽभूत्‌ पञ्चद्वयी शतसहस्रपरोऽमितश्‍च ।
MT-01-010c	एकस्समोऽप्यखिलदोषसमुज्झितोऽपि सर्वत्र पूर्णगुणकोऽपि बहूपमोऽभूत्‌ ॥
MT-01-011a	निर्दोषपूर्णगुणविग्रह आत्मतन्त्रो निश्‍चेतनात्मकशरीरगुणैश्‍च हीनः ।
MT-01-011c	आनन्दमात्रकरपादमुखोदरादिः सर्वत्र च स्वगतभेदविवर्जितात्मा ॥
MT-01-012a	कालाच्च देशगुणतोऽस्य न चाऽदिरन्तो वृद्धिक्षयौ न तु परस्य सदातनस्य ।

MT-01-012c	नैतादृशः क्व च बभूव न चैव भाव्यो नास्त्युत्तरः किमु परात्‌ परमस्य विष्णोः ॥
MT-01-013a	सर्वज्ञ ईश्‍वरतमः स च सर्वशक्तिः पूर्णाव्ययात्मबलचित्सुखवीर्यसारः। 
MT-01-013c	यस्याज्ञया रहितमिन्दिरया समेतं ब्रह्मेशपूर्वकमिदं न तु कस्य चेशम्‌ ॥
MT-01-014a	आभासकोऽस्य पवनः पवनस्य रुद्रः शेषात्मको गरुड एव च शक्रकामौ ।
MT-01-014c	वीन्द्रेशयोस्तदपरे त्वनयोश्‍च तेषामृष्यादयः क्रमश ऊनगुणाः शतांशाः ॥
MT-01-015a	आभासका त्वथ रमास्य मरुत्स्वरूपाच्छ्रेष्ठाप्यजात्तदनु गीः शिवतो वरिष्ठा ।
MT-01-015c	तस्या उमा विपतिनी च गिरस्तयोस्तु शच्यादिका क्रमश एव यथा पुमांसः ॥
MT-01-016a	ताभ्यश्‍च ते शतगुणैर्दशतो वरिष्ठाः पञ्चोत्तरैरपि यथा क्रमशः श्रुतिस्थाः।
MT-01-016c	शब्दो बहुत्ववचनः शतमित्यतश्‍च श्रुत्यन्तरेषु बहुधोक्तिविरुद्धता न ॥
MT-01-017a	तेषां स्वरूपमिदमेव यतोऽथ मुक्तावप्येवमेव सततोच्चविनीचरूपाः। 
MT-01-017c	शब्दः शतं दश सहस्रमिति स्म यस्मात्‌ तस्मान्न हीनवचनोऽथ ततोऽग्र्यरूपाः ॥
MT-01-018a	एवं नरोत्तमपरास्तु विमुक्तियोग्या अन्ये च संसृतिपरा असुरास्तमोगाः।
MT-01-018c	एवं सदैव नियमः क्वचिदन्यथा न यावन्न पूर्त्तिरुत संसृतिगाः समस्ताः ॥
MT-01-019a	पूर्त्तिश्‍च नैव नियमाद्भविता हि यस्मात्‌ तस्मात्‌ समाप्तिमपि यान्ति न जीवसङ्घाः। 
MT-01-019c	आनन्त्यमेव गणशोऽस्ति यतो हि तेषामित्थं ततः सकलकालगता प्रवृत्तिः ॥
MT-01-020a	एतैः सुरादिभिरतिप्रतिभादियुक्तैर्युक्तैस्सहैव सततं प्रविचिन्तयद्भिः ।
MT-01-020c	पूर्तेरचिन्त्यमहिमः परमः परात्मा नारायणोऽस्य गुणविस्तृतिरन्यगा क्व ॥
MT-01-021a	साम्यं न चास्य परमस्य च केन चाप्यं मुक्तेन च क्वचिदतस्त्वभिधा कुतोऽस्य ।
MT-01-021c	प्राप्येत चेतनगणैः सततास्वतन्त्रैर्नित्यस्वतन्त्रवपुषः परमात्‌ परस्य ॥
MT-01-022a	अर्थोऽयमेव निखिलैरपि वेदवाक्यैः रामायणैः सहितभारतपञ्चरात्रैः।
MT-01-022c	अन्यैश्‍च शास्त्रवचनैः सह तत्त्वसूत्रैर्निर्णीयते सहृदयं हरिणा सदैव ॥
MT-01-023a	नारायणस्य न समःङ्ख ङ्गपुरुषोत्तमोऽहं जीवाक्षरे ह्यतिगतोऽस्मि ततोऽन्यदार्तम् ।
MT-01-023c	मुक्तोपसृप्य इह नास्ति कुतश्‍च कश्‍चिन्नानेव धर्मपृथगात्मदृगेत्यधो हि ॥
MT-01-024a	आभास एव पृथगीशत एष जीवो मुक्तस्य नास्ति जगतो विषये तु शक्तिः । 
MT-01-024c	मात्रापरोऽसि न तु तेऽश्नुवते महित्वं षाड्गुण्यविग्रह सुपूर्णगुणैकदेहः ॥ 
MT-01-025a	माहात्म्यदेह सृतिमुक्तिगते शिवश्‍च ब्रह्मा च तद्गुणगतौ न कथञ्चनेशौ ।
MT-01-025c	न श्रीः कुतस्तदपरेऽस्य सुखस्य मात्रामश्‍नन्ति मुक्तसुगुणाश्‍च शतावरेण ॥
MT-01-026a	आभासकाभासपरावभासरूपाण्यजस्राणि च चेतनानाम्‌ ।
MT-01-026c	विष्णोस्सदैवाति वशात्‌ कदापिगच्छन्ति केशादिगणा न मुक्तौ ॥
MT-01-027a	यस्मिन्‌ परेऽन्येऽप्यजजीवकोशा नाहं परायुर्न मरीचिमुख्याः ।
MT-01-027c	जानन्ति यद्गुणगणान्न रमादयोऽपि नित्यस्वतन्त्र उत कोऽस्ति तदन्य ईशः ॥ 
MT-01-028a	नैवैक एव पुरुषः पुरुषोत्तमोऽसावेकः कुतस्स पुरुषो यत एव जात्या ।
MT-01-028c	अर्थाच्छ्रुतेश्‍च गुणतो निजरूपतश्‍च नित्यान्न एव कथमस्ति स इत्यपि स्यात् ॥ 
MT-01-029a	सर्वोत्तमो हरिरिदं तु तदाज्ञयैव चेत्तुं क्षमं स तु हरिः परमस्वतन्त्रः ।
MT-01-029c	पूर्णाव्ययागणितनित्यगुणार्णवोऽसावित्येव वेदवचनानि परोक्तयश्‍च ॥
MT-01-030a	ऋगादयश्‍च चत्वारः पञ्चरात्रं च भारतम्‌ । 
MT-01-030c	मूलरामायणं ब्रह्मसूत्रं मानं स्वतः स्मृतम्‌ ॥
MT-01-031a	अविरुद्धं तु यत्त्वस्य प्रमाणं तच्च नान्यथा । 
MT-01-031c	एतद्विरुद्धं यत्तु स्यान्न तन्मानं कथञ्चन ॥
MT-01-032a	वैष्णवानि पुराणानि पञ्चरात्रात्मकत्वतः। 
MT-01-032c	प्रमाणान्येव मन्वाद्याः स्मृृतयोऽप्यनुकूलतः ॥
MT-01-033a	एतेषु विष्णोराधिक्यमुच्यतेऽन्यस्य न क्वचित्‌ । 
MT-01-033c	अतस्तदेव मन्तव्यं नान्यथा तु कथञ्चन ॥
MT-01-034a	मोहार्थान्यन्यशास्त्राणि कृतान्येवाज्ञया हरेः । 
MT-01-034c	अतस्तेषूक्तमग्राह्यमसुराणां तमोगतेः ॥
MT-01-035a	यस्मात्‌ कृतानि तानीह विष्णुनोक्तैः शिवादिभिः । 
MT-01-035c	एषां यन्न विरोधि स्यात्‌ तत्रोक्तं तन्न वार्यते ॥
MT-01-036a	विष्ण्वाधिक्यविरोधीनि यानि वेदवचांस्यपि । 
MT-01-036c	तानि योज्यान्यानुकूल्याद्विष्ण्वाधिक्यस्य सर्वशः ॥
MT-01-037a	अवतारेषु यत्किञ्चिद्दर्शयेन्नरवद्धरिः। 
MT-01-037c	तच्चासुराणां मोहाय दोषा विष्णोर्न हि क्वचित्‌ ॥
MT-01-038a	अज्ञत्वं पारवश्यं वा छेदभेदादिकं तथा ।
MT-01-038c	तथा प्राकृतदेहत्वं देहत्यागादिकं तथा ॥
MT-01-039a	अनीशत्वं च दुःखित्वं साम्यमन्यैश्‍च हीनताम्‌ । 
MT-01-039c	प्रदर्शयति मोहाय दैत्यादीनां हरिः स्वयम्‌ ॥
MT-01-040a	न तस्य कश्‍चिद्दोषोऽस्ति पूर्णाखिलगुणो ह्यसौ । 
MT-01-040c	सर्वदेहस्थरूपेषु प्रादुर्भावेषु चेश्‍वरः ॥
MT-01-041a	ब्रह्माद्यभेदः साम्यं वा कुतस्तस्य महात्मनः। 
MT-01-041c	यदेववाचकं शास्त्रं तद्धि शास्त्रं परं मतम्‌ ॥
MT-01-042a	निर्णयायैव यत्प्रोक्तं ब्रह्मसूत्रं तु विष्णुना । 
MT-01-042c	व्यासरूपेण तद्‌ग्राह्यं तत्रोक्ताः सर्वनिर्णयाः ॥
MT-01-043a	यथार्थवचनानां च मोहार्थानां च संशयम्‌ । 
MT-01-043c	अपनेतुं हि भगवान्‌ ब्रह्मसूत्रमचीक्लृपत्‌ ॥
MT-01-044a	तस्मात्‌ सूत्रार्थमागृह्य कर्तव्यस्सर्वनिर्णयः। 
MT-01-044c	सर्वदोषविहीनत्वं गुणैः सर्वैरुदीर्णता ॥
MT-01-045a	अभेदः सर्वरूपेषु जीवभेदः सदैव च ।
MT-01-045c	विष्णोरुक्तानि सूत्रेषु सर्ववेदेड्यता तथा ॥
MT-01-046a	तारतम्यं च मुक्तानां विमुक्तिर्विद्यया तथा । 
MT-01-046c	तस्मादेतद्विरुद्धं यन्मोहाय तदुदाहृतम्‌ ॥
MT-01-047a	तस्माद्‌ ये ये गुणा विष्णोर्ग्राह्यास्ते सर्व एव हि । 
MT-01-047c	इत्याद्युक्तं भगवता भविष्यत्पर्वणि स्फुटम्‌ ॥
MT-01-048a	एष मोहं सृजाम्याशु यो जनान्‌ मोहयिष्यति ।
MT-01-048c	त्वं च रुद्र महाबाहो मोहशास्त्राणि कारय ॥
MT-01-049a	अतथ्यानि वितथ्यानि दर्शयस्व महाभुज । 
MT-01-049c	प्रकाशं कुरु चाऽत्मानमप्रकाशं च मां कुरु ॥
MT-01-050a	इति वाराहवचनं ब्रह्माण्डोक्तं तथाऽपरम्‌ । 
MT-01-050c	अमोहाय गुणा विष्णोराकारश्‍चिच्छरीरता ॥
MT-01-051a	निर्दोषत्वं तारतम्यं मुक्तानामपि चोच्यते । 
MT-01-051c	एतद्विरुद्धं यत्‌ सर्वं तन्मोहायेति निर्णयः ॥
MT-01-052a	स्कान्देऽप्युक्तं शिवेनैव षण्मुखायैव सादरम्‌। 
MT-01-052c	शिवशास्त्रेऽपि तद्‌ ग्राह्यं भगवच्छास्त्रयोगि यत्‌ ॥
MT-01-053a	परमो विष्णुरेवैकस्तज्ज्ञानं मुक्तिसाधनम्‌ । 
MT-01-053c	शास्त्राणां निर्णयस्त्वेष तदन्यन्मोहनाय हि ॥ 
MT-01-054a	ज्ञानं विना तु या मुक्तिः साम्यं च मम विष्णुना । 
MT-01-054c	तीर्थादिमात्रतो ज्ञानं ममाधिक्यं च विष्णुतः ॥
MT-01-055a	अभेदश्‍चास्मदादीनां मुक्तानां हरिणा तथा । 
MT-01-055c	इत्यादि सर्वं मोहाय कथ्यते पुत्र नान्यथा ॥
MT-01-056a	उक्तं पद्मपुराणे च शैव एव शिवेन तु । 
MT-01-056c	यदुक्तं हरिणा पूर्वमुमायै प्राह तद्धरः ॥
MT-01-057a	त्वामाराध्य तथा शम्भो ग्रहीष्यामि वरं सदा । 
MT-01-057c	द्वापरादौ युगे भूत्वा कलया मानुषादिषु ॥
MT-01-058a	स्वागमैः कल्पितैस्त्वं च जनान्‌ मद्विमुखान्‌ कुरु । 
MT-01-058c	मां च गोपय येन स्यात्‌ सृष्टिरेषोत्तराधरा ॥
MT-01-059a	न च वैष्णवशास्त्रेषु वेदेष्वपि हरेः परः। 
MT-01-059c	क्वचिदुक्तोऽन्यशास्त्रेषु परमो विष्णुरीरितः ॥
MT-01-060a	निर्दोषत्वाच्च वेदानां वेदोक्तं ग्राह्यमेव हि ।
MT-01-060c	वेदेषु च परो विष्णुः सर्वस्मादुच्यते सदा ॥
MT-01-061a	अस्य देवस्य मीळ्ढुषो वया विष्णोरेषस्य प्रभृथे हविर्भिः।
MT-01-061c	विदे हि रुद्रो रुद्रियं महित्वं यासिष्टं वर्तिरश्‍विनाविरावत् ॥ 
MT-01-062a	स्तुहि श्रुतं गर्तसदं युवानं मृगं न भीममुपहत्नुमुग्रम्‌ ।
MT-01-062c	यं कामये तं तमुग्रं कृणोमि तं ब्रह्माणं तमृषिं तं सुमेधाम् ॥ 
MT-01-063a	एको नारायण आसीन्न ब्रह्मा न च शङ्खरः।
MT-01-063c	वासुदेवो वा इदमग्र आसीन्न ब्रह्मा न च शङ्खरः ॥
MT-01-064a	यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम्‌ ।
MT-01-064c	तदा विद्वान्‌ पुण्यपापे विधूय निरञ्जनः परमं साम्यमुपैति ॥
MT-01-065a	यो वेद निहितं गुहायां परमे व्योमन्‌ ।
MT-01-065c	सोऽश्‍नुते सर्वान्‌ कामान्‌ सह ब्रह्मणा विपश्‍चिता ॥
MT-01-066a	प्र घा न्वस्य महतो महानि सत्या सत्यस्य करणानि वोचम्‌ ।
MT-01-066c	सत्यमेनमनु विश्‍वे मदन्ति रातिं देवस्य गृणतो मघोनः ॥
MT-01-067a	यच्चिकेत सत्यमित्‌ तन्न मोघं वसु स्पार्हमुत जेतोत दाता । 
MT-01-067c	सत्यः सो अस्य महिमा गृणे शवो यज्ञेषु विप्रराज्ये ॥ 
MT-01-068a	सत्या विष्णोर्गुणाः सर्वे सत्या जीवेशयोर्भिदा ।
MT-01-068c	सत्यो मिथो जीवभेदः सत्यं च जगदीदृशम्‌ ॥
MT-01-069a	असत्यः स्वगतो भेदो विष्णोर्नान्यदसत्यकम्‌ । 
MT-01-069c	जगत्प्रवाहः सत्योऽयं पञ्चभेदसमन्वितः ॥
MT-01-070a	जीवेशयोर्भिदा चैव जीवभेदः परस्परम्‌ । 
MT-01-070c	जडेशयोर्जडानां च जडजीवभिदा तथा ॥
MT-01-071a	पञ्चभेदा इमे नित्याः सर्वावस्थासु सर्वशः। 
MT-01-071c	मुक्तानां च न हीयन्ते तारतम्यं च सर्वदा ॥
MT-01-072a	क्षितिपा मनुष्यगन्धर्वा देवाश्‍च पितरश्‍चिराः । 
MT-01-072c	आजानजाः कर्मजाश्‍च देवा इन्द्रः पुरन्दरः ॥
MT-01-073a	रुद्रः सरस्वती वायुर्मुक्ताः शतगुणोत्तराः । 
MT-01-073c	एको ब्रह्मा च वायुश्‍च वीन्द्रो रुद्रसमस्तथा ॥
MT-01-074a	एको रुद्रस्तथा शेषो न कश्‍चिद्वायुना समः ।
MT-01-074c	मुक्तेषु श्रीस्तथा वायोः सहस्रगुणिता गुणैः । 
MT-01-074e	ततोऽनन्तगुणो विष्णुर्न कश्‍चित्‌ तत्समः सदा ॥
MT-01-075a	इत्यादि वेदवाक्यं विष्णोरुत्कर्षमेव वक्त्युच्चैः । 
MT-01-075c	तात्पर्यं महदत्रेत्युक्तं यो मामिति स्वयं तेन ॥
MT-01-076a	भूम्नो ज्यायस्त्वमिति ह्युक्तं सूत्रेषु निर्णयात्‌ तेन । 
MT-01-076c	तत्प्रीत्यैव च मोक्षः प्राप्यस्तेनैव नान्येन ॥
MT-01-077a	नायमात्मा प्रवचनेन लभ्यो न मेधया न बहुना श्रुतेन ।  
MT-01-077c	यमेवैष वृणुते तेन लभ्यस्तस्यैष आत्मा विवृणुते तनुं स्वाम्‌ ॥
MT-01-078a	विष्णुर्हि दाता मोक्षस्य वायुश्‍च तदनुज्ञया । 
MT-01-078c	मोक्षो ज्ञानं च क्रमशो मुक्तिगो भोग एव च ॥
MT-01-079a	उत्तरेषां प्रसादेन नीचानां नान्यथा भवेत्‌ । 
MT-01-079c	सर्वेषां च हरिर्नित्यनियन्ता तद्वशाः परे ॥
MT-01-080a	तारतम्यं ततो ज्ञेयं सर्वोच्चत्वं हरेस्तथा ।
MT-01-080c	एतद्विना न कस्यापि विमुक्तिः स्यात्‌ कथञ्चन ॥
MT-01-081a	पञ्चभेदांश्‍च विज्ञाय विष्णोः स्वाभेदमेव च । 
MT-01-081c	निर्दोषत्वं गुणोद्रेकं ज्ञात्वा मुक्तिर्न चान्यथा ॥
MT-01-082a	अवतारान्‌ हरेर्ज्ञात्वा नावतारा हरेश्‍च ये । 
MT-01-082c	तदावेशांस्तथा सम्यग्ज्ञात्वा मुक्तिर्न चान्यथा ॥
MT-01-083a	सृष्टिरक्षाहृतिज्ञाननियत्यज्ञानबन्धनान्‌ । 
MT-01-083c	मोक्षं च विष्णुतस्त्वेव ज्ञात्वा मुक्तिर्न चान्यथा ॥
MT-01-084a	वेदांश्‍च पञ्चरात्राणि सेतिहासपुराणकान्‌ । 
MT-01-084c	ज्ञात्वा विष्णुपरानेव मुच्यते नान्यथा क्वचित्‌ ॥
MT-01-085a	माहात्म्यज्ञानपूर्वस्तु सुदृढः सर्वतोऽधिकः । 
MT-01-085c	स्नेहो भक्तिरिति प्रोक्तस्तया मुक्तिर्न चान्यथा ॥
MT-01-086a	त्रिविधा जीवसङ्घास्तु देवमानुषदानवाः । 
MT-01-086c	तत्र देवा मुक्तियोग्या मानुषेषूत्तमास्तथा ॥
MT-01-087a	मध्यमा मानुषा ये तु सृतियोग्याः सदैव हि । 
MT-01-087c	अधमा निरयायैव दानवास्तु तमोलयाः ॥
MT-01-088a	मुक्तिर्नित्या तमश्‍चैव नाऽवृत्तिः पुनरेतयोः । 
MT-01-088c	देवानां निरयो नास्ति तमश्‍चापि कथञ्चन ॥
MT-01-089a	नासुराणां तथा मुक्तिः कदाचित्‌ केनचित्‌ क्वचित्‌ । 
MT-01-089c	मानुषाणां मध्यमानां नैवैतद्‌द्व्यमाप्यते ॥
MT-01-090a	असुराणां तमःप्राप्तिस्तदा नियमतो भवेत्‌ । 
MT-01-090c	यदा तु ज्ञानिसद्भावे नैव गृह्णन्ति तत्परम्‌ ॥
MT-01-091a	तदा मुक्तिश्च देवानां यदा प्रत्यक्षगो हरिः । 
MT-01-091c	स्वयोग्ययोपासनया तन्वा तद्योग्यया तथा ॥
MT-01-092a	सर्वैर्गुणैर्ब्रह्मणा तु समुपास्यो हरिः सदा । 
MT-01-092c	आनन्दो ज्ञः सदात्मेति ह्युपास्यो मानुषैर्हरिः ॥
MT-01-093a	यथाक्रमं गुणोद्रेकात्‌ तदन्यैरा विरिञ्चतः । 
MT-01-093c	ब्रह्मत्वयोग्या ऋजवो नाम देवाः पृथग्गणाः ॥
MT-01-094a	तैरेवाप्यं पदं तत्तु नैवान्यैः साधनैरपि । 
MT-01-094c	एवं सर्वपदानां च योग्याः सन्ति पृथग्‌ गणाः ॥
MT-01-095a	तस्मादनाद्यनन्तं हि तारतम्यं चिदात्मनाम्‌ । 
MT-01-095c	तच्च नैवान्यथा कर्तुं शक्यं केनापि कुत्रचित्‌ ॥
MT-01-096a	अयोग्यमिच्छन्‌ पुरुषः पतत्येव न संशयः । 
MT-01-096c	तस्माद्योग्यानुसारेण सेव्यो विष्णुः सदैव हि ॥
MT-01-097a	अच्छिद्रसेवनाच्चैव निष्कामत्वाच्च योग्यतः । 
MT-01-097c	द्रष्टुं शक्यो हरिः सर्वैर्नान्यथा तु कथञ्चन ॥
MT-01-098a	नियमोऽयं हरेर्यस्मान्नोल्लङ्‌घ्यः सर्वचेतनैः। 
MT-01-098c	सत्यसङ्खल्पतो विष्णुर्नान्यथा च करिष्यति ॥
MT-01-099a	दानतीर्थतपोयज्ञपूर्वाः सर्वेऽपि सर्वदा ।
MT-01-099c	अङ्घानि हरिसेवायां भक्तिस्त्वेका विमुक्तये ।
MT-01-099e	भविष्यत्पर्ववचनमित्येतदखिलं परम्‌ ॥
MT-01-100a	शृण्वे वीर उग्रमुग्रं दमायन्‌ अन्यमन्यमति नेनीयमानः।
MT-01-100c	एधमानद्विळुभयस्य राजा चोष्कूयते विश इन्द्रो मनुष्यान्‌ ॥
MT-01-101a	परा पूर्वेषां सख्या वृणक्ति वितर्तुराणो अपरेभिरेति ।
MT-01-101c	अनानुभूतीरवधून्वानः पूर्वीरिन्द्रः शरदस्तर्तरीति ॥
MT-01-102a	तमेवं विद्वानमृत इह भवति नान्यः पन्था अयनाय विद्यते । 
MT-01-102c	तमेव विदित्वाऽति मृत्युमेति नान्यः पन्था विद्यतेऽयनाय ॥
MT-01-103a	यस्य देवे परा भक्तिर्यथा देवे तथा गुरौ ।
MT-01-103c	तस्यैते(ऽ)कथिता ह्यर्थाः प्रकाशन्ते महात्मनः ॥
MT-01-104a	भक्त्यर्थान्यखिलान्येव भक्तिर्मोक्षाय केवला । 
MT-01-104c	मुक्तानामपि भक्तिर्हि नित्यानन्दस्वरूपिणी ॥
MT-01-105a	ज्ञानपूर्वः परः स्नेहो नित्यो भक्तिरितीर्यते । 
MT-01-105c	इत्यादि वेदवचनं साधनप्रविधायकम्‌ ॥
MT-01-106a	निश्शेषधर्मकर्ताऽप्यभक्तस्ते नरके हरे । 
MT-01-106c	सदा तिष्ठति भक्तश्‍चेद्‌ ब्रह्महापि विमुच्यते ॥
MT-01-107a	धर्मो भवत्यधर्मोऽपि कृतो भक्तैस्तवाच्युत । 
MT-01-107c	पापं भवति धर्मोऽपि यो नभक्तैः कृतो हरे ॥
MT-01-108a	भक्त्या त्वनन्यया शक्य अहमेवंविधोऽर्जुन । 
MT-01-108c	ज्ञातुं द्रष्टुं च तत्त्वेन प्रवेष्टुं च परन्तप ॥
MT-01-109a	अनादिद्वेषिणो दैत्या विष्णौ द्वेषो विवर्द्धितः । 
MT-01-109c	तमस्यन्धे पातयति दैत्यानन्ते विनिश्‍चयात्‌ ॥ 
MT-01-110a	पूर्णदुःखात्मको द्वेषः सोऽनन्तो ह्यवतिष्ठते । 
MT-01-110c	पतितानां तमस्यन्धे निःशेषसुखवर्जिते ॥
MT-01-111a	जीवाभेदो निर्गुणत्वमपूर्णगुणता तथा । 
MT-01-111c	साम्याधिक्ये तदन्येषां भेदस्तद्गत एव च ॥ 
MT-01-112a	प्रादुर्भावविपर्यासस्तद्भक्तद्वेष एव च । 
MT-01-112c	तत्प्रमाणस्य निन्दा च द्वेषा एतेऽखिला मताः ॥
MT-01-113a	एतैर्विहीना या भक्तिः सा भक्तिरिति निश्‍चिता । 
MT-01-113c	अनादिभक्तिर्देवानां क्रमाद्‌ वृद्धिं गतैव सा ॥
MT-01-114a	अपरोक्षदृशेर्हेतुर्मुक्तिहेतुश्‍च सा पुनः । 
MT-01-114c	सैवानन्दस्वरूपेण नित्या मुक्तेषु तिष्ठति ॥
MT-01-115a	यथा शौक्ल्यादिकं रूपं गोर्भवत्येव सर्वदा। 
MT-01-115c	सुखज्ञानादिकं रूपमेवं भक्तेर्न चान्यथा ॥
MT-01-116a	भक्त्यैव तुष्टिमभ्येति विष्णुर्नान्येन केनचित्‌ । 
MT-01-116c	स एव मुक्तिदाता च भक्तिस्तत्रैककारणम्‌ ॥
MT-01-117a	ब्रह्मादीनां च मुक्तानां तारतम्ये तु कारणम्‌ । 
MT-01-117c	तारतम्यस्थिताऽनादिनित्या भक्तिर्न चेतरत्‌ ॥
MT-01-118a	मानुषेष्वधमाः किञ्चिद्‌ द्वेषयुक्ताः सदा हरौ । 
MT-01-118c	दुःखनिष्ठास्ततस्तेऽपि नित्यमेव न संशयः ॥
MT-01-119a	मध्यमा मिश्रभूतत्वान्नित्यं मिश्रफलाः स्मृताः । 
MT-01-119c	किञ्चिद्भक्तियुता नित्यमुत्तमास्तेन मोक्षिणः ॥
MT-01-120a	ब्रह्मणः परमा भक्तिः सर्वेभ्यः परमस्ततः ।
MT-01-120c	इत्यादीनि च वाक्यानि पुराणेषु पृथक्‌ पृथक्‌ ॥
MT-01-121a	षण्णवत्यङ्गुलो यस्तु न्यग्रोधपरिमण्डलः।
MT-01-121c	सप्तपादश्‍चतुर्हस्तो द्वात्रिंशल्लक्षणैर्युतः ॥
MT-01-122a	असंशयः संशयच्छिद्‌ गुरुरुक्तो मनीषिभिः ।
MT-01-122c	तस्माद्‌ ब्रह्मा गुरुर्मुख्यः सर्वेषामेव सर्वदा ॥ 
MT-01-123a	अन्येऽपि स्वात्मनो मुख्याः क्रमाद्गुरव ईरिताः ।
MT-01-123c	क्रमाल्लक्षणहीनाश्‍च लक्षणालक्षणैः समाः ॥ 
MT-01-124a	मानुषा मध्यमाः सम्यग्‌ दुर्लक्षणयुतः कलिः ।
MT-01-124c	सम्यग्लक्षणसम्पन्नो यद्‌ दद्यात्‌ सुप्रसन्नधीः ॥ 
MT-01-125a	शिष्याय सत्यं भवति तत्‌ सर्वं नात्र संशयः ।
MT-01-125c	अगम्यत्वाद्धरिस्तस्मिन्नाविष्टो मुक्तिदो भवेत्‌ ॥ 
MT-01-126a	नातिप्रसन्नहृदयो यद्‌ दद्यात्‌ गुरुरप्यसौ ।
MT-01-126c	न तत्‌ सत्यं भवेत्‌ तस्मादर्चनीयो गुरुः सदा ॥
MT-01-127a	स्वावराणां गुरुत्वं तु भवेत्‌ कारणतः क्वचित्‌ । 
MT-01-127c	मर्यादार्थं तेऽपि पूज्या न तु यद्वत्‌ परो गुरुः ।
MT-01-127e	इत्येतत्‌ पञ्चरात्रोक्तं पुराणेष्वनुमोदितम्‌ ॥
MT-01-128a	यदा मुक्तिप्रदानाय स्वयोग्यं पश्यति ध्रुवम्‌ । 
MT-01-128c	रूपं हरेस्तदा तस्य सर्वपापानि भस्मसात्‌ ॥
MT-01-129a	यान्ति पूर्वाण्युत्तराणि न श्‍लेषं यान्ति कानिचित्‌। 
MT-01-129c	मोक्षश्‍च नियतस्तस्मात्‌ स्वयोग्यहरिदर्शने ॥
MT-01-130a	भविष्यत्पर्ववचनमित्येतत्‌ सूत्रगं तथा । 
MT-01-130c	श्रुतिश्‍च तत्परा तद्वत्‌ तद्यथेत्यवदत्‌ स्फुटम्‌ ॥
MT-01-131a	मुक्तास्तु मानुषा देवान्‌ देवा इन्द्रं स शङ्करम्‌ । 
MT-01-131c	स ब्रह्माणं क्रमेणैव तेन यान्त्यखिला हरिम्‌ ॥
MT-01-132a	उत्तरोत्तरवश्याश्‍च मुक्ता रुद्रपुरस्सराः । 
MT-01-132c	निर्दोषा नित्यसुखिनः पुनरावृत्तिवर्जिताः ॥
MT-01-133a	स्वेच्छयैव रमन्तेऽत्र नानिष्टं तेषु किञ्चन ।
MT-01-133c	असुराः कलिपर्यन्ता एवं दुःखोत्तरोत्तराः ॥ 
MT-01-134a	कलिर्दुःखाधिकस्तेषु तेऽप्येवं ब्रह्मवद्गणाः ।
MT-01-134c	तथान्येऽप्यसुराः सर्वे गणा योग्यतया सदा ॥ 
MT-01-135a	ब्रह्मैवं सर्वजीवेभ्यः सदा सर्वगुणाधिकः ।
MT-01-135c	मुक्तोऽपि सर्वमुक्तानामाधिपत्ये स्थितः सदा । 
MT-01-135e	आश्रयस्तस्य भगवान्‌ सदा नारायणः प्रभुः ॥
MT-01-136a	इत्यृग्यजुःसामाथर्वपञ्चरात्रेतिहासतः। 
MT-01-136c	पुराणेभ्यस्तथाऽन्येभ्यः शास्त्रेभ्यो निर्णयः कृतः ॥
MT-01-137a	विष्ण्वाज्ञयैव विदुषा तत्प्रसादबलोन्नतेः।
MT-01-137c	आनन्दतीर्थमुनिना पूर्णप्रज्ञाभिधायुजा ॥
MT-01-138a	तात्पर्यं शास्त्राणां सर्वेषामुत्तमं मया प्रोक्तम्‌ । 
MT-01-138c	प्राप्यानुज्ञां विष्णोरेतज्ज्ञात्वैव विष्णुराप्योऽसौ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये सर्वशास्त्रतात्पर्यनिर्णयो नाम प्रथमोऽध्यायः

Adhyaya 2

अध्यायः 02

MT-02-001a	जयति हरिरचिन्त्यः सर्वदेवैकवन्द्यः परमगुरुरभीष्टावाप्तिदः सज्जनानाम्‌ ।
MT-02-001c	निखिलगुणगणार्णो नित्यनिर्मुक्तदोषः सरसिजनयनोऽसौ श्रीपतिर्मानदो नः ॥
MT-02-002a	उक्तः पूर्वेऽध्याये शास्त्राणां निर्णयः परो दिव्यः । 
MT-02-002c	श्रीमद्भारतवाक्यान्येतैरेवाध्यवस्यन्ते ॥
MT-02-003a	क्वचिद्‌ ग्रन्थान्‌ प्रक्षिपन्ति क्वचिदन्तरितानपि ।
MT-02-003c	कुर्युः क्वचिच्च व्यत्यासं प्रमादात्‌ क्वचिदन्यथा ॥
MT-02-004a	अनुत्सन्ना अपि ग्रन्था व्याकुला इति सर्वशः । 
MT-02-004c	उत्सन्नाः प्रायशः सर्वे कोट्यंशोऽपि न वर्तते ॥
MT-02-005a	ग्रन्थोऽप्येवं विलुळितः किम्वर्थो देवदुर्गमः । 
MT-02-005c	कलावेवं व्याकुलिते निर्णयाय प्रचोदितः ॥
MT-02-006a	हरिणा निर्णयान्‌ वच्मि विजानंस्तत्प्रसादतः । 
MT-02-006c	शास्त्रान्तराणि सञ्जानन्‌ वेदांश्‍चास्य प्रसादतः ॥
MT-02-007a	देशे देशे तथा ग्रन्थान्‌ दृष्ट्वा चैव पृथग्विधान्‌ । 
MT-02-007c	यथा स भगवान्‌ व्यासः साक्षान्नारयणः प्रभुः ॥
MT-02-008a	जगाद भारताद्येषु तथा वक्ष्ये तदीक्षया । 
MT-02-008c	सङ्क्षेेपात्‌ सर्वशास्त्रार्थं भारतार्थानुसारतः ॥
MT-02-009a	निर्णयः सर्वशास्त्राणां भारतं परिकीर्तितम्‌ ।
MT-02-009c	भारतं सर्ववेदाश्‍च तुलामारोपिताः पुरा ॥ 
MT-02-010a	देवैर्ब्रह्मादिभिः सर्वैरृषिभिश्‍च समन्वितैः ।
MT-02-010c	व्यासस्यैवाज्ञया तत्र त्वत्यरिच्यत भारतम्‌ ॥
MT-02-011a	महत्त्वाद्भारवत्त्वाच्च महाभारतमुच्यते । 
MT-02-011c	निरुक्तमस्य यो वेद सर्वपापैः प्रमुच्यते ॥
MT-02-012a	निर्णयः सर्वशास्त्राणां सदृष्टान्तो हि भारते । 
MT-02-012c	कृतो विष्णुवशत्वं हि ब्रह्मादीनां प्रकाशितम्‌ ॥
MT-02-013a	यतः कृष्णवशे सर्वे भीमाद्याः सम्यगीरिताः । 
MT-02-013c	सर्वेषां ज्ञानदो विष्णुर्यशोदातेति चोदितम् ॥
MT-02-014a	यस्माद्‌ व्यासात्मना तेषां भारते यश ऊचिवान्‌ । 
MT-02-014c	ज्ञानदश्‍च शुकादीनां ब्रह्मरुद्रादिरूपिणाम्‌ ॥
MT-02-015a	ब्रह्माधिकश्‍च देवेभ्यः शेषाद्‌ रुद्रादपीरितः । 
MT-02-015c	प्रियश्‍च विष्णोः सर्वेभ्य इति भीमनिदर्शनात्‌ ॥
MT-02-016a	भूभारहारिणो विष्णोः प्रधानाङ्गं हि मारुतिः । 
MT-02-016c	मागधादिवधादेव दुर्योधनवधादपि ॥
MT-02-017a	योय एव बलज्येष्ठः क्षत्रियेषु स उत्तमः । 
MT-02-017c	अङ्घं चेद्विष्णुकार्येषु तद्भक्त्यैव न चान्यथा ॥
MT-02-018a	बलं नैसर्गिकं तच्चेद्‌ वरास्त्रादेस्तदन्यथा । 
MT-02-018c	अन्यावेशनिमित्तं चेद्‌ बलमन्यात्मकं हि तत्‌ ॥
MT-02-019a	देवेषु बलिनामेव भक्तिज्ञाने न चान्यथा । 
MT-02-019c	स एव च प्रियो विष्णोर्नान्यथा तु कथञ्चन ॥
MT-02-020a	तस्माद्यो यो बलज्येष्ठः स गुणज्येष्ठ एव हि । 
MT-02-020c	बलं हि क्षत्रिये व्यक्तं ज्ञायते स्थूलदृष्टिभिः ॥
MT-02-021a	ज्ञानादयो गुणा यस्माज्ज्ञायन्ते सूक्ष्मदृष्टिभिः । 
MT-02-021c	तस्माद्‌ यत्र बलं तत्र विज्ञातव्या गुणाः परे ॥
MT-02-022a	देवेष्वेव न चान्येषु वासुदेवप्रतीपतः । 
MT-02-022c	क्षत्रादन्येष्वपि बलं प्रमाणं यत्र केशवः ॥
MT-02-023a	प्रवृत्तो दुष्टनिधने ज्ञानकार्ये तदेव च ।
MT-02-023c	अन्यत्र ब्राह्मणानां तु प्रमाणं ज्ञानमेव हि ॥
MT-02-024a	क्षत्रियाणां बलं चैव सर्वेषां विष्णुकार्यता ।
MT-02-024c	कृष्णरामादिरूपेषु बलकार्यो जनार्दनः ॥
MT-02-025a	दत्तव्यासादिरूपेषु ज्ञानकार्यस्तथा प्रभुः ।
MT-02-025c	मत्स्यकूर्मवराहाश्‍च सिंहवामनभार्गवाः ॥
MT-02-026a	राघवः कृष्णबुद्धौ च कृष्णद्वैपायनस्तथा ।
MT-02-026c	कपिलो दत्तऋषभौ शिंशुमारो रुचेः सुतः ॥ 
MT-02-027a	नारायणो हरिः कृष्णस्तापसो मनुरेव च ।
MT-02-027c	महिदासस्तथा हंसः स्त्रीरूपो हयशीर्षवान्‌ ॥
MT-02-028a	तथैव बडबावक्त्रः कल्की धन्वन्तरिः प्रभुः ।
MT-02-028c	इत्याद्याः केवलो विष्णुर्नैषां भेदः कथञ्चन ॥ 
MT-02-029a	न विशेषो गुणैः सर्वैर्बलज्ञानादिभिः क्वचित्‌ ।
MT-02-029c	श्रीर्ब्रह्मरुद्रौ शेषश्‍च वीन्द्रेन्द्रौ काम एव च ॥
MT-02-030a	कामपुत्रोऽनिरुद्धश्‍च सूर्यश्‍चन्द्रो बृहस्पतिः। 
MT-02-030c	धर्म एषां तथा भार्या दक्षाद्या मनवस्तथा ॥ 
MT-02-031a	मनुपुत्राश्‍च ऋषयो नारदः पर्वतस्तथा ।
MT-02-031c	कश्यपः सनकाद्याश्‍च वह्न्याद्याश्‍चैव देवताः ॥ 
MT-02-032a	भरतः कार्तवीर्यश्‍च वैन्याद्याश्‍चक्रवर्तिनः ।
MT-02-032c	गयश्‍च लक्ष्मणाद्याश्‍च त्रयो रोहिणिनन्दनः ॥ 
MT-02-033a	प्रद्युम्नो रौग्मिणेयश्‍च तत्पुत्रश्‍चानिरुद्धकः ।
MT-02-033c	नरः फल्गुन इत्याद्या विशेषावेशिनो हरेः ॥ 
MT-02-034a	वालिसाम्बादयश्‍चैव किञ्चिदावेशिनो हरेः ।
MT-02-034c	तस्माद्‌ बलप्रवृत्तस्य रामकृष्णात्मनो हरेः ॥ 
MT-02-035a	अन्तरङ्घं हनूमांश्‍च भीमस्तत्कार्यसाधकौ ।
MT-02-035c	ब्रह्मात्मको यतो वायुः पदं ब्राह्ममगात्‌ पुरा ॥ 
MT-02-036a	वायोरन्यस्य न ब्राह्मं पदं तस्मात्‌ स एव सः ।
MT-02-036c	यत्र रूपं तत्र गुणा भत्तयाद्याः स्त्रीषु नित्यशः ॥ 
MT-02-037a	रूपं हि स्थूलदृष्टीनां दृश्यं व्यक्तं ततो हि तत्‌ ।
MT-02-037c	प्रायो वेत्तुं न शक्यन्ते भत्तयाद्याः स्त्रीषु यत्ततः ॥ 
MT-02-038a	यासां रूपं गुणास्तासां भक्त्याद्या इति निश्‍चयः ।
MT-02-038c	तच्च नैसर्गिकं रूपं द्वात्रिंशल्लक्षणैर्युतम्‌ ॥ 
MT-02-039a	नालक्षणं वपुर्मात्रं गुणहेतुः कथञ्चन ।
MT-02-039c	आसुरीणां वरादेस्तु वपुर्मात्रं भविष्यति ॥ 
MT-02-040a	न लक्षणान्यतस्तासां नैव भक्तिः कथञ्चन ।
MT-02-040c	तस्माद्‌ रूपगुणोदारा जानकी रुग्मिणी तथा ॥ 
MT-02-041a	सत्यभामेत्यादिरूपा श्रीः सर्वपरमा मता ।
MT-02-041c	ततः पश्‍चाद्‌ द्रौपदी च सर्वाभ्यो रूपतो वरा ॥ 
MT-02-042a	भूभारक्षपणे साक्षादङ्घं भीमवदीशितुः ।
MT-02-042a	हन्ता च वैरहेतुश्‍च भीमः पापजनस्य तु ॥ 
MT-02-043a	द्रौपदी वैरहेतुः सा तस्माद्‌ भीमादनन्तरा ।
MT-02-043c	बलदेवस्ततः पश्‍चात्‌ ततः पश्‍चाच्च फल्गुनः ॥ 
MT-02-044a	नरावेशादन्यथा तु द्रौणिः पश्‍चात्‌ ततोऽपरे ।
MT-02-044c	रामवज्जाम्बवत्याद्याः षट्‌ ततो रेवती तथा ॥
MT-02-045a	लक्ष्मणो हनुमत्पश्‍चात्‌ ततो भरतवालिनौ ।
MT-02-045c	शत्रुघ्नस्तु ततः पश्‍चात्‌ सुग्रीवाद्यास्ततोऽवराः ॥
MT-02-046a	रामकार्यं तु यैः सम्यक्‌ स्वयोग्यं न कृतं पुरा । 
MT-02-046c	तैः पूरितं तत्‌ कृष्णाय बीभत्स्वाद्यैः समन्ततः ॥
MT-02-047a	अधिकं यैः कृतं तत्र तैरूनं कृतमत्र तत्‌ । 
MT-02-047c	कर्णाद्यैरधिकं यैस्तु प्रादुर्भावद्वये कृतम्‌ ॥ 
MT-02-048a	विविदाद्यैर्हि तैः पश्‍चाद्‌ विप्रतीपं कृतं हरेः ।
MT-02-048c	प्रादुर्भावद्वये ह्यस्मिन्‌ सर्वेषां निर्णयः कृतः ॥ 
MT-02-049a	नैतयोरकृतं किञ्चिच्छुभं वा यदि वाऽशुभम्‌ ।
MT-02-049c	अन्यत्र पूर्यते क्वापि तस्मादत्रैव निर्णयः ॥
MT-02-050a	पश्‍चात्तनत्वात्‌ कृष्णस्य वैशेष्यात्‌ तत्र निर्णयः । 
MT-02-050c	प्रादुर्भावमिमं यस्माद्‌ गृहीत्वा भारतं कृतम्‌ ॥
MT-02-051a	उक्ता रामकथाप्यस्मिन्‌ मार्कण्डेयसमास्यया । 
MT-02-051c	तस्माद्‌ यद्‌ भारते नोक्तं तद्धि नैवास्ति कुत्रचित्‌ ॥
MT-02-052a	अत्रोक्तं सर्वशास्त्रेषु न हि सम्यगुदाहृतम्‌ ।
MT-02-052c	इत्यादि कथितं सर्वं ब्रह्माण्डे हरिणा स्वयम्‌ ॥
MT-02-053a	मार्कण्डेयेऽपि कथितं भारतस्य प्रशंसनम्‌ । 
MT-02-053c	देवतानां यथा व्यासो द्विपदां ब्राह्मणो वरः ॥
MT-02-054a	आयुधानां यथा वज्रमोषधीनां यथा यवाः । 
MT-02-054c	तथैव सर्वशास्त्राणां महाभारतमुत्तमम्‌ ॥ 
MT-02-055a	वायुप्रोक्तेऽपि तत्‌ प्रोक्तं भारतस्य प्रशंसनम्‌ । 
MT-02-055c	ङ्गकृष्णद्वैपायनं व्यासं विद्धि नारायणं प्रभुम्‌ ।
MT-02-055e	को ह्यन्यः पुण्डरीकाक्षान्महाभारतकृद्‌ भवेत् ॥
MT-02-056a	एवं हि सर्वशास्त्रेषु पृथक्‌ पृथगुदीरितम्‌ । 
MT-02-056c	उक्तोऽर्थः सर्व एवायं माहात्म्यक्रमपूर्वकः ॥
MT-02-057a	भारतेऽपि यथा प्रोक्तो निर्णयोऽयं क्रमेण तु । 
MT-02-057c	तथा प्रदर्शयिष्यामस्तद्वाक्यैरेव सर्वशः ॥
MT-02-058a	नारायणं सुरगुरुं जगदेकनाथं भक्तप्रियं सकललोकनमस्कृतं च ।
MT-02-058c	त्रैगुण्यवर्जितमजं विभुमाद्यमीशं वन्दे भवघ्नममरासुरसिद्धवन्द्यम्‌ ॥
MT-02-059a	ज्ञानप्रदः स भगवान्‌ कमलाविरिञ्चशर्वादिपूर्वजगतो निखिलाद्वरिष्ठः ।
MT-02-059c	भक्त्यैव तुष्यति हरिप्रवणत्वमेव सर्वस्य धर्म इति पूर्वविभागसंस्थः ॥
MT-02-060a	निर्दोषकः सृतिविहीन उदारपूर्णसंविद्गुणः प्रथमकृत्‌ सकलात्मशक्तिः ।
MT-02-060c	मोक्षैकहेतुरसुरूपसुरैश्‍च मुक्तैर्वन्द्यः स एक इति चोक्तमथोत्तरार्द्धे ॥
MT-02-061a	नम्यत्वमुक्तमुभयत्र यतस्ततोऽस्य मुक्तैरमुक्तगगणैश्‍च विनम्यतोक्ता ।
MT-02-061c	इत्थं हि सर्वगुणपूर्तिरमुष्य विष्णोः प्रस्ताविता प्रथमतः प्रतिजानतैव ॥
MT-02-062a	कृष्णो यज्ञैरिज्यते सोमपूतैः कृष्णो वीरैरिज्यते विक्रमद्भिः । 
MT-02-062c	कृष्णो वन्यैरिज्यते सम्मृशानैः कृष्णो मुक्तैरिज्यते वीतमोहैः ॥
MT-02-063a	सृष्टा ब्रह्मादयो देवा निहता येन दानवाः । 
MT-02-063c	तस्मै देवाधिदेवाय नमस्ते शार्ङ्गधारिणे ॥
MT-02-064a	स्रष्टृत्वं देवानां मुक्तिस्रष्टृत्वमुच्यते नान्यत्‌ । 
MT-02-064c	उत्पत्तिर्दैत्यानामपि यस्मात्‌ सम्मिता विशेषोऽयम्‌ ॥
MT-02-065a	अथ च दैत्यहतिस्तमसि स्थिरा नियतसंस्थितिरेव न चान्यथा । 
MT-02-065c	तनुविभागकृति: सकलेष्वियं न हि विशेषकृता सुरदैत्यगा ॥
MT-02-066a	तमिममेव सुरासुरसञ्चये हरिकृतं प्रविशेषमुदीक्षितुम्‌ ।
MT-02-066c	प्रतिविभज्य च भीमसुयोधनौ स्वपरपक्षभिदा कथिता कथा ॥
MT-02-067a	नमो भगवते तस्मै व्यासायामिततेजसे । 
MT-02-067c	यस्य प्रसादाद्‌ वक्ष्यामि नारायणकथामिमाम्‌ ॥
MT-02-068a	वासुदेवस्तु भगवान्‌ कीर्तितोऽत्र सनातनः । 
MT-02-068c	प्रतिबिम्बमिवाऽदर्शे यं पश्यन्त्यात्मनि स्थितम्‌ ॥
MT-02-069a	नास्ति नारायणसमं न भूतं न भविष्यति । 
MT-02-069c	एतेन सत्यवाक्येन सर्वार्थान्‌ साधयाम्यहम्‌ ॥
MT-02-070a	आद्यन्तयोरित्यवदत्‌ स यस्माद्व्यासात्मको विष्णुरुदारशक्तिः । 
MT-02-070c	तस्मात्‌ समस्ता हरिसद्गुणानां निर्णीयते भारतगा कथैषा ॥
MT-02-071a	सत्यं सत्यं पुनः सत्यमुद्धृत्य भुजमुच्यते । 
MT-02-071c	वेदशास्त्रात्‌ परं नास्ति न दैवं केशवात्परम्‌ ॥
MT-02-072a	आलोड्य सर्वशास्त्राणि विचार्य च पुनः पुनः । 
MT-02-072c	इदमेकं सुनिष्पन्नं ध्येयो नारायणः सदा ॥
MT-02-073a	स्मर्तव्यः सततं विष्णुर्विस्मर्तव्यो न जातुचित्‌ । 
MT-02-073c	सर्वे विधिनिषेधाः स्युरेतयोरेव किङ्खराः ॥
MT-02-074a	को हि तं वेदितुं शक्तो यो न स्यात्‌ तद्विधोऽपरः । 
MT-02-074c	तद्विधश्‍चापरो नास्ति तस्मात्‌ तं वेद सस्स्वयम्‌ ॥
MT-02-075a	को हि तं वेदितुं शक्तो नारायणमनामयम्‌ ।
MT-02-075c	ऋते सत्यवतीसूनोः कृष्णाद्वा देवकीसुतात्‌ ॥
MT-02-076a	अप्रमेयोऽनियोज्यश्‍च स्वयं कामगमो वशी ।
MT-02-076c	मोदत्येष सदा भूतैर्बालः क्रीडनकैरिव ॥
MT-02-077a	न प्रमातुं महाबाहुः शक्योऽयं मधुसूदनः ।
MT-02-077c	परमात्‌ परमेतस्माद्‌ विश्‍वरूपान्न विद्यते ॥
MT-02-078a	वसुदेवसुतो नायं नायं गर्भेऽवसत्‌ प्रभुः ।
MT-02-078c	नायं दशरथाज्जातो न चापि जमदग्नितः ॥
MT-02-079a	जायते नैव कुत्रापि म्रियते कुत एव तु ।
MT-02-079c	न वेद्ध्यो मुह्यते नायं बद्ध्यते नैव कुत्रचित्‌ ॥
MT-02-080a	कुतो दुःखं स्वतन्त्रस्य नित्यानन्दैकरूपिणः ।
MT-02-080c	ईशन्नपि हि देवेशः सर्वस्य जगतो हरिः ॥
MT-02-081a	कर्माणि कुरुते नित्यं कीनाश इव दुर्बलः ।
MT-02-081c	नाऽऽत्मानं वेद मुग्धोऽयं दुःखी सीतां च मार्गते ॥
MT-02-082a	बद्धः शक्रजितेत्यादि लीलैषाऽसुरमोहिनी ।
MT-02-082c	मुह्यते शस्त्रपातेन भिन्नत्वग्रुधिरस्रवः ॥
MT-02-083a	अजानन्‌ पृच्छति स्मान्यांस्तनुं त्यक्त्वा दिवं गतः ।
MT-02-083c	इत्याद्यसुरमोहाय दर्शयामास नाट्यवत्‌ ॥
MT-02-084a	अविद्यमानमेवेशः कुहकं तद्‌ विदुः सुराः ।
MT-02-084c	प्रादुर्भावा हरेः सर्वे नैव प्रकृतिदेहिनः ॥
MT-02-085a	निर्दोषा गुणसम्पूर्णा दर्शयत्यन्यथैव तु ।
MT-02-085c	दुष्टानां मोहनार्थाय सतामपि तु कुत्रचित्‌ ॥
MT-02-086a	यथायोग्यफलप्राप्त्यै लीलैषा परमात्मनः ।
MT-02-086c	ज्ञानं तेऽहं सविज्ञानमिदं वक्ष्याम्यशेषतः ॥
MT-02-087a	यज्ज्ञात्वा नेह भूयोऽन्यज्ज्ञातव्यमवशिष्यते ।
MT-02-087c	अहं कृत्स्नस्य जगतः प्रभवः प्रळयस्तथा ॥ 
MT-02-088a	मत्तः परतरं नान्यत्‌ किञ्चिदस्ति धनञ्जय ।
MT-02-088c	अवजानन्ति मां मूढा मानुषीं तनुमाश्रितम्‌॥
MT-02-089a	मोघाशा मोघकर्माणो मोघज्ञाना विचेतसः । 
MT-02-089c	राक्षसीमासुरीं चैव प्रकृतिं मोहिनीं श्रिताः ॥
MT-02-090a	महात्मानस्तु मां पार्थ दैवीं प्रकृतिमाश्रिताः । 
MT-02-090c	भजन्त्यनन्यमनसो ज्ञात्वा भूतादिमव्ययम्‌ ॥
MT-02-091a	पिताऽसि लोकस्य चराचरस्य त्वमस्य पूज्यश्‍च गुरुर्गरीयान्‌ । 
MT-02-091c	न त्वत्समोऽस्त्यभ्यधिकः कुतोऽन्यो लोकत्रयेऽप्यप्रतिमप्रभाव ॥
MT-02-092a	परं भूयः प्रवक्ष्यामि ज्ञानानां ज्ञानमुत्तमम्‌ । 
MT-02-092c	यज्ज्ञात्वा मुनयः सर्वे परां सिद्धिमितो गताः ॥
MT-02-093a	मम योनिर्महद्‌ब्रह्म तस्मिन्‌ गर्भं दधाम्यहम्‌ । 
MT-02-093c	सम्भवः सर्वभूतानां ततो भवति भारत ॥
MT-02-094a	द्वाविमौ पुरुषौ लोके क्षरश्‍चाक्षर एव च । 
MT-02-094c	क्षरः सर्वाणि भूतानि कूटस्थोऽक्षर उच्यते ॥
MT-02-095a	उत्तमः पुरुषस्त्वन्यः परमात्मेत्युदाहृतः । 
MT-02-095c	यो लोकत्रयमाविश्य बिभर्त्यव्यय ईश्‍वरः ॥
MT-02-096a	यस्मात्‌ क्षरमतीतोऽहमक्षरादपि चोत्तमः । 
MT-02-096c	अतोऽस्मि लोके वेदे च प्रथितः पुरुषोत्तमः ॥
MT-02-097a	यो मामेवमसम्मूढो जानाति पुरुषोत्तमम्‌ । 
MT-02-097c	स सर्वविद्‌ भजति मां सर्वभावेन भारत ॥
MT-02-098a	इति गुह्यतमं शास्त्रमिदमुक्तं मयाऽनघ । 
MT-02-098c	एतद्‌ बुद्‌ध्वा बुद्धिमान्‌ स्यात्‌ कृतकृत्यश्‍च भारत ॥
MT-02-099a	द्वौ भूतसर्गौ लोकेऽस्मिन्‌ दैव आसुर एव च । 
MT-02-099c	दैवो विस्तरशः प्रोक्त आसुरं पार्थ मे शृणु ॥
MT-02-100a	असत्यमप्रतिष्ठं ते जगदाहुरनीश्‍वरम्‌ । 
MT-02-100c	ईश्‍वरोऽहमहं भोगी सिद्धोऽहं बलवान्‌ सुखी ॥
MT-02-101a	मामात्मपरदेहेषु प्रद्विषन्तोऽभ्यसूयकाः । 
MT-02-101c	तानहं द्विषतः क्रूरान्‌ संसारेषु नराधमान्‌ ।
MT-02-101e	क्षिपाम्यजस्रमशुभानासुरीष्वेव योनिषु ॥
MT-02-102a	आसुरीं योनिमापन्ना मूढा जन्मनि जन्मनि । 
MT-02-102c	मामप्राप्यैव कौन्तेय ततो यान्त्यधमां गतिम्‌ ॥
MT-02-103a	सर्वभूतेषु येनैकं भावमव्ययमीक्षते । 
MT-02-103c	अविभक्तं विभक्तेषु तज्ज्ञानं विद्धि सात्विकम्‌ ॥
MT-02-104a	सर्वगुह्यतमं भूयः शृणु मे परमं वचः । 
MT-02-104c	इष्टोऽसि मे दृढमिति ततो वक्ष्यामि ते हितम्‌ ॥
MT-02-105a	मन्मना भव मद्भक्तो मद्याजी मां नमस्कुरु । 
MT-02-105c	मामेवैष्यसि सत्यं ते प्रतिजाने प्रियोऽसि मे ॥
MT-02-106a	पञ्चरात्रस्य कृत्स्नस्य वक्ता नारायणः स्वयम्‌ । 
MT-02-106c	सर्वेष्वेतेषु राजेन्द्र ज्ञानेष्वेतद्‌ विशिष्यते ॥
MT-02-107a	ज्ञानेष्वेतेषु राजेन्द्र साङ्ख्यपाशुपतादिषु । 
MT-02-107c	यथायोगं यथान्यायं निष्ठा नारायणः परः ॥
MT-02-108a	पञ्चरात्रविदो मुख्या यथाक्रमपरा नृप । 
MT-02-108c	एकान्तभावोपगता वासुदेवं विशन्ति ते ॥
MT-02-109a	बहवः पुरुषा ब्रह्मन्नुताहो एक एव तु ।
MT-02-109c	को ह्यत्र पुरुषश्रेष्ठस्तं भवान्‌ वक्तुमर्हति ॥
MT-02-110	वैशम्पायन उवाच-
MT-02-110a	नैतदिच्छन्ति पुरुषमेकं कुरुकुलोद्वह ।
MT-02-110c	बहूनां पुरुषाणां हि यथैका योनिरुच्यते । 
MT-02-110e	तथा तं पुरुषं विश्‍वमाख्यास्यामि गुणाधिकम्‌ ॥
MT-02-111a	आह ब्रह्मैतमेवार्थं महादेवाय पृच्छते । 
MT-02-111c	तस्यैकस्य ममत्वं हि स चैकः पुरुषो विराट्‌ ॥ 
MT-02-112a	अहं ब्रह्मा चाऽद्य ईशः प्रजानां तस्माज्जातस्त्वं च मत्तः प्रसूतः ।
MT-02-112c	मत्तो जगत्‌ स्थावरं जङ्घमं च सर्वे वेदाः सरहस्याश्‍च पुत्र ॥
MT-02-113a	तथैव भीमवचनं धर्मजं प्रत्युदीरितम्‌ । 
MT-02-113c	ब्रह्मेशानादिभिः सर्वैः समेतैर्यद्गुणांशकः ॥
MT-02-114a	नावसाययितुं शक्यो व्याचक्षाणैश्‍च सर्वदा ।
MT-02-114c	स एष भगवान्‌ कृष्णो नैव केवलमानुषः ॥ 
MT-02-115a	यस्य प्रसादजो ब्रह्मा रुद्रश्‍च क्रोधसम्भवः ।
MT-02-115c	वचनं चैव कृष्णस्य ज्येष्ठं कुन्तीसुतं प्रति ॥ 
MT-02-116a	रुद्रं समाश्रिता देवा रुद्रो ब्रह्माणमाश्रितः ।
MT-02-116c	ब्रह्मा मामाश्रितो नित्यं नाहं कञ्चिदुपाश्रितः ॥
MT-02-117a	यथाश्रितानि ज्योतींषि ज्योतिःश्रेष्ठं दिवाकरम्‌ । 
MT-02-117c	एवं मुक्तगणाः सर्वे वासुदेवमुपाश्रिताः ॥
MT-02-118a	भविष्यत्पर्वगं चापि वचो व्यासस्य सादरम्‌ । 
MT-02-118c	वासुदेवस्य महिमा भारते निर्णयोदितः ॥ 
MT-02-119a	तदर्थास्तु कथाः सर्वा नान्यार्थं वैष्णवं यशः । 
MT-02-119c	तत्प्रतीपं तु यद्‌ दृश्येन्न तन्मम मनीषितम्‌ ॥
MT-02-120a	भाषास्तु त्रिविधास्तत्र मया वै सम्प्रदर्शिताः । 
MT-02-120c	उक्तो यो महिमा विष्णोः स तूक्तो हि समाधिना ॥
MT-02-121a	शैवदर्शनमालम्ब्य क्वचिच्छैवी कथोदिता । 
MT-02-121c	समाधिभाषयोक्तं यत्‌ तत्‌ सर्वं ग्राह्यमेव हि ॥
MT-02-122a	अविरुद्धं समाधेस्तु दर्शनोक्तं च गृह्यते । 
MT-02-122c	आद्यन्तयोर्विरुद्धं यद्‌ दर्शनं तदुदाहृतम्‌ ॥
MT-02-123a	दर्शनान्तरसिद्धं च गुह्यभाषान्यथा भवेत्‌ । 
MT-02-123c	तस्माद्विष्णोर्हि महिमा भारतोक्तो यथार्थतः ॥
MT-02-124a	तस्याङ्गं प्रथमं वायुः प्रादुर्भावत्रयान्वितः । 
MT-02-124c	प्रथमो हनुमान्‌ नाम द्वितीयो भीम एव च ॥
MT-02-125a	पूर्णप्रज्ञस्तृतीयस्तु भगवत्कार्यसाधकः ।
MT-02-125c	त्रेताद्येषु युगेष्वेषः सम्भूूतः केशवाज्ञया ॥ 
MT-02-126a	एकैकशस्त्रिषु पृथक् द्वितीयाङ्गं सरस्वती ।
MT-02-126c	शंरूपे तु रतेर्वायौ श्रीरित्येव च कीर्त्यते ॥
MT-02-127a	सैव च द्रौपदी नाम काळी चन्द्रेति चोच्यते ।
MT-02-127c	तृतीयाङ्गं हरेः शेषः प्रादुर्भावसमन्वितः ॥ 
MT-02-128a	प्रादुर्भावा नरश्‍चैव लक्ष्मणो बल एव च ।
MT-02-128c	रुद्रात्मकत्वाच्छेषस्य शुको द्रौणिश्‍च तत्तनू ॥ 
MT-02-129a	इन्द्रे नरांशसम्पत्त्या पार्थोऽपीषत्‌ तदात्मकः ।
MT-02-129c	प्रद्युम्नाद्यास्ततो विष्णोरङ्गभूताः क्रमेण तु ॥ 
MT-02-130a	चरितं वैष्णवानां तद्विष्णूद्रेकाय कथ्यते ।
MT-02-130c	तथा भागवतेऽप्युक्तं हनूमद्वचनं परम्‌ ॥
MT-02-131a	मर्त्यावतारस्त्विह मर्त्यशिक्षणं रक्षोवधायैव न केवलं विभोः ।
MT-02-131c	कुतोऽस्य हि स्यू रमतः स्व आत्मन् सीताकृतानि व्यसनानीश्‍वरस्य ॥
MT-02-132a	न वै स आत्माऽऽत्मवतामधीश्‍वरो भुङ्क्ते हि दुःखं भगवान्‌ वासुदेवः ।
MT-02-132c	न स्त्रीकृतं कश्‍मलमश्‍नुवीत न लक्ष्मणं चापि जहाति कर्हिचित्‌ ॥
MT-02-133a	यत्पादपङ्कजपरागनिषेवकाणां दुःखानि सर्वाणि लयं प्रयान्ति ।
MT-02-133c	स ब्रह्मवन्द्यचरणो जनमोहनाय स्त्रीसङ्गिनामिति रतिं प्रथयंश्‍चचार ॥
MT-02-134a	क्वचिच्छिवं क्वचिदृषीन्‌ क्वचिद्‌ देवान्‌ क्वचिन्नरान्‌ ।
MT-02-134c	नमत्यर्चयति स्तौति वरानर्थयतेऽपि च ॥
MT-02-135a	लिङ्गं प्रतिष्ठापयति वृणोत्यसुरतो वरान्‌ । 
MT-02-135c	सर्वेश्‍वरः स्वतन्त्रोऽपि सर्वशक्तिश्‍च सर्वदा ॥
MT-02-136a	सर्वज्ञोऽपि विमोहाय जनानां पुरुषोत्तमः ।
MT-02-136c	तस्माद्‌ यो महिमा विष्णोः सर्वशास्त्रोदितः स हि ॥
MT-02-137a	नान्यदित्येष शास्त्राणां निर्णयः समुदाहृतः ।
MT-02-137c	भारतार्थस्त्रिधा प्रोक्तः स्वयं भगवतैव हि ॥
MT-02-138a	मन्वादि केचिद्‌ ब्रुवते ह्यास्तीकादि तथा परे । 
MT-02-138c	तथोपरिचराद्यन्ये भारतं परिचक्षते ॥
MT-02-139a	सकृष्णान्‌ पाण्डवान्‌ गृह्य योऽयमर्थः प्रवर्तते । 
MT-02-139c	प्रातिलोम्यादिवैचित्र्यात्‌ तमास्तीकं प्रचक्षते ॥
MT-02-140a	धर्मो भक्त्यादिदशकः श्रुतादिः शीलवैनयौ । 
MT-02-140c	सब्रह्मकास्तु ते यत्र मन्वादिं तं विदुर्बुधाः ॥
MT-02-141a	नारायणस्य नामानि सर्वाणि वचनानि तु । 
MT-02-141c	तत्सामर्थ्याभिधायीनि तमौपरिचरं विदुः ॥ 
MT-02-142a	भक्तिर्ज्ञानं सवैराग्यं प्रज्ञा मेधा धृतिः स्थितिः । 
MT-02-142c	योगः प्राणो बलं चैव वृकोदर इति स्मृतः ॥
MT-02-143a	एतद्दशात्मको वायुस्तस्माद्‌ भीमस्तदात्मकः । 
MT-02-143c	सर्वविद्या द्रौपदी तु यस्मात्‌ सैव सरस्वती ॥ 
MT-02-144a	अज्ञानादिस्वरूपस्तु कलिर्दुर्योधनः स्मृतः । 
MT-02-144c	विपरीतं तु यज्ज्ञानं दुःशासन इतीरितः ॥
MT-02-145c	नास्तिक्यं शकुनिर्नाम सर्वदोषात्मकाः परे । 
MT-02-145a	धार्तराष्ट्रास्त्वहङ्खारो द्रौणी रुद्रात्मको यतः ॥
MT-02-146a	द्रोणाद्या इन्द्रियाण्येव पापान्यन्ये तु सैनिकाः । 
MT-02-146c	पाण्डवेयाश्‍च पुण्यानि तेषां विष्णुर्नियोजकः ॥
MT-02-147a	एवमध्यात्मनिष्ठं हि भारतं सर्वमुच्यते । 
MT-02-147c	दुर्विज्ञेयमतः सर्वैर्भारतं तु सुरैरपि ॥
MT-02-148a	स्वयं व्यासो हि तद्‌ वेद ब्रह्मा वा तत्प्रसादतः । 
MT-02-148c	तथापि विष्णुपरता भारते सारसङ्ग्रहः ॥
MT-02-149a	इत्यादिव्यासवाक्यैस्तु विष्णूत्कर्षोऽवगम्यते । 
MT-02-149c	वाय्वादीनां क्रमश्‍चैव तद्वाक्यैरेव चिन्त्यते ॥
MT-02-150a	वायुर्हि ब्रह्मतामेति तस्माद्‌ ब्रह्मैव स स्मृतः । 
MT-02-150c	न ब्रह्मसदृशः कश्‍चिच्छिवादिषु कथञ्चन ॥
MT-02-151a	ज्ञाने विरागे हरिभक्तिभावे धृतिस्थितिप्राणबलेषु योगे । 
MT-02-151c	बुद्धौ च नान्यो हनुमत्समानः पुमान्‌ कदाचित्‌ क्वच कश्‍चनैव ॥
MT-02-152a	बळित्था तद्‌ वपुषे धायि दर्शतं देवस्य भर्गः सहसो यतो जनि ।
MT-02-152c	यदीमुप ह्वरते साधते मतिर्ऋतस्य धेना अनयन्त सस्रुतः ॥
MT-02-153a	पृक्षो वपुः पितुमान्‌ नित्य आ शये द्वितीयमा सप्तशिवासु मातृषु ।
MT-02-153c	तृतीयमस्य वृषभस्य दोहसे दशप्रमतिं जनयन्त योषणः ॥
MT-02-154a	निर्यदीं बुध्नान्महिषस्य वर्पस ईशानासः शवसा क्रन्त सूरयः ।
MT-02-154c	यदीमनु प्रदिवो मध्व आधवे गुहा सन्तं मातरिश्‍वा मथायति ॥
MT-02-155a	प्र यत्‌ पितुः परमान्नीयते पर्या पृक्षुधो वीरुधो दंसु रोहति । 
MT-02-155c	उभा यदस्य जनुषं यदिन्वत आदिद्यविष्ठो अभवद्‌ घृणा शुचिः ॥
MT-02-156a	अश्‍वमेधः क्रतुश्रेष्ठो ज्योतिःश्रेष्ठोः दिवाकरः । 
MT-02-156c	ब्राह्मणो द्विपदां श्रेष्ठो देवश्रेष्ठस्तु मारुतः ॥
MT-02-157a	बलमिन्द्रस्य गिरिशो गिरिशस्य बलं मरुत्‌ । 
MT-02-157c	बलं तस्य हरिः साक्षान्न हरेर्बलमन्यतः ॥
MT-02-158a	वायुर्भीमो भीमनादो महौजाः सर्वेषां च प्राणिनां प्राणभूतः । 
MT-02-158c	अनावृत्तिर्देहिनां देहपाते तस्माद्‌ वायुर्देवदेवो विशिष्टः ॥
MT-02-159a	तत्वज्ञाने विष्णुभक्तौ धैर्ये स्थैर्ये पराक्रमे । 
MT-02-159c	वेगे च लाघवे चैव प्रलापस्य च वर्जने ॥ 
MT-02-160a	भीमसेनसमो नास्ति सेनयोरुभयोरपि । 
MT-02-160c	पाण्डित्ये च पटुत्वे च शूरत्वे च बलेऽपि च ॥
MT-02-161a	तथा युधिष्ठिरेणापि भीमं प्रति समीरितम्‌ । 
MT-02-161c	धर्मश्‍चार्थश्‍च कामश्‍च मोक्षश्‍चैव यशो ध्रुवम्‌ ॥ 
MT-02-162a	त्वय्यायत्तमिदं सर्वं सर्वलोकस्य भारत ।
MT-02-162c	विराटपर्वगं चापि वचो दुर्योधनस्य हि ॥ 
MT-02-163a	वीराणां शास्त्रविदुषां कृतीनां तत्वनिर्णये । 
MT-02-163c	सत्वे बाहुबले धैर्ये प्राणे शारीरसम्भवे ॥
MT-02-164a	साम्प्रतं मानुषे लोके सदैत्यनरराक्षसे । 
MT-02-164c	चत्वारः प्राणिनां श्रेष्ठाः सम्पूर्णबलपौरुषाः ॥ 
MT-02-165a	भीमश्‍च बलभद्रश्‍च मद्रराजश्‍च वीर्यवान्‌ । 
MT-02-165c	चतुर्थः कीचकस्तेषां पञ्चमं नानुशुश्रुमः ॥ 
MT-02-166a	अन्योन्यानन्तरबलाः क्रमादेव प्रकीर्तिताः ।
MT-02-166c	वचनं वासुदेवस्य तथोद्योगगतं परम्‌ ॥ 
MT-02-167a	यत्‌ किञ्चात्मनि कल्याणं सम्भावयसि पाण्डव । 
MT-02-167c	सहस्रगुणमप्येतत्‌ त्वयि सम्भावयाम्यहम्‌ ॥
MT-02-168a	यादृशे च कुले जातः सर्वराजाभिपूजिते । 
MT-02-168c	यादृशानि च कर्माणि भीम त्वमसि तादृशः ॥
MT-02-169a	आस्मिन्‌ युद्धे भीमसेन त्वयि भारः समाहितः । 
MT-02-169c	धूरर्जुनेन वोढव्या वोढव्य इतरे जनः ।
MT-02-169e	उक्तं पुराणे ब्रह्माण्डे ब्रह्मणा नारदाय च ॥ 
MT-02-170a	यस्याः प्रसादात्‌ परमं विदन्ति शेषः सुपर्णो गिरिशः सुरेन्द्रः । 
MT-02-170c	माता च येषां प्रथमैव भारती सा द्रौपदी नाम बभूव भूमौ ॥ 
MT-02-171a	या मारुताद्‌ गर्भमधत्त पूर्वं शेषं सुपर्णं गिरिशं सुरेन्द्रम्‌ ।
MT-02-171c	चतुर्मुखाभांश्‍चतुरः कुमारान्‌ सा द्रौपदी नाम बभूव भूमौ ॥
MT-02-172a	यस्याधिको बले नास्ति भीमसेनमृते क्वचित्‌ । 
MT-02-172c	न विज्ञाने न च ज्ञान एष रामः स लाङ्गली ॥ 
MT-02-173a	यस्य न प्रतियोद्धाऽस्ति भीममेकमृते क्वचित्‌ । 
MT-02-173c	आन्वष्यापि त्रिलोकेषु स एष मुसलायुधः ॥
MT-02-174a	तथा युधिष्ठिरेणैव भीमाय समुदीरितम्‌ । 
MT-02-174c	अनुज्ञातो रौहिणेयात्‌ त्वया चैवापराजित ॥ 
MT-02-175a	सर्वविद्यासु बीभत्सुः कृष्णेन च महात्मना ।
MT-02-175c	अन्वेष रौहिणेयं च त्वां च भीमापराजितम्‌ ॥ 
MT-02-176a	वीर्ये शौर्ये बले नान्यस्तृतीयः फल्गुनादृते ।
MT-02-176c	तथैव द्रौपदीवाक्यं वासुदेवं प्रतीरितम्‌ ॥ 
MT-02-177a	अधिज्यमपि यत्‌ कर्तुं शक्यते नैव गाण्डिवम्‌ । 
MT-02-177c	अन्यत्र भीमपार्थाभ्यां भवतश्‍च जनार्दन ॥
MT-02-178a	तथैवान्यत्र वचनं कृष्णद्वैपायनेरितम्‌ । 
MT-02-178c	द्वावेव पुरुषौ लोके वासुदेवादनन्तरौ ।
MT-02-178e	भीमस्तु प्रथमस्तत्र द्वितीयो द्रौणिरेव च ॥
MT-02-179a	अक्षयाविषुधी दिव्ये ध्वजो वानरलक्षणः । 
MT-02-179c	गाण्डीवं धनुषां श्रेष्ठं तेन द्रौणेर्वरोऽर्जुनः ॥ 
MT-02-180a	इत्याद्यनन्तवाक्यानि सन्त्येवार्थे विवक्षिते । 
MT-02-180c	कानिचिद्‌ दर्शितान्यत्र दिङ्मात्रप्रतिपत्तये ॥
MT-02-181a	तस्मादुक्तक्रमेणैव पुरुषोत्तमता हरेः । 
MT-02-181c	अनौपचारिकी सिद्धा ब्रह्मता च विनिर्णयात्‌ ॥
MT-02-182a	पूर्णप्रज्ञकृतेयं सङ्क्षेपादुद्धृतिः सुवाक्यानाम्‌ । 
MT-02-182c	श्रीमद्भारतगानां विष्णोः पूर्णत्वनिर्णयायैव ॥ 
MT-02-183a	स प्रीयतां परतमः परमादनन्तः सन्तारकः सततसंसृतिदुस्तरार्णात्‌ । 
MT-02-183c	यत्पादपद्ममकरन्दजुषो हि पार्थाः स्वाराज्यमापुरुभयत्र सदा विनोदात्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये वाक्योद्धारो नाम द्वितीयोऽध्यायः

Adhyaya 3

अध्यायः 03

MT-03-001a	जयत्यजोऽखण्डगुणोरुमण्डलः सदोदितो ज्ञानमरीचिमाली । 
MT-03-001c	स्वभक्तहार्दोच्चतमोनिहन्ता व्यासावतारो हरिरात्मभास्करः ॥
MT-03-002a	जयत्यजोऽक्षीणसुखात्मबिम्बः स्वैश्‍वर्यकान्तिप्रततः सदोदितः ।
MT-03-002c	स्वभक्तसन्तापदुरिष्टहन्ता रामावतारो हरिरीशचन्द्रमाः ॥
MT-03-003a	जयत्यसङ्ख्योरुबलाम्बुपूरो गुणोच्चरत्नाकर आत्मवैभवः ।
MT-03-003c	सदा सदात्मज्ञनदीभिराप्यः कृष्णावतारो हरिरेकसागरः ॥
MT-03-004a	नारायणं नमस्कृत्य नरं चैव नरोत्तमम्‌ । 
MT-03-004c	देवीं सरस्वतीं व्यासं ततो जयमुदीरये ॥ 
MT-03-005a	जयो नामेतिहासोऽयं कृष्णद्वैपायनेरितः । 
MT-03-005c	वायुर्नरोत्तमो नाम देवीति श्रीरुदीरिता ॥
MT-03-006a	नारायणो व्यास इति वाच्यवक्तृस्वरूपकः । 
MT-03-006c	एकः स भगवानुक्तः साधकेशो नरोत्तमः ॥
MT-03-007a	उपसाधको नरश्‍चोक्तो देवी भाग्यात्मिका नृणाम्‌ । 
MT-03-007c	सरस्वती वाक्यरूपा तस्मान्नम्या हि तेऽखिलाः ।
MT-03-007e	कृष्णौ सत्या भीमपार्थौ कृष्णेत्युक्ता हि भारते ॥ 
MT-03-098a	सर्वस्य निर्णयसुवाक्यसमुद्धृती तु स्वध्याङ्गोर्हरिपदस्मरणेन कृत्वा ।
MT-03-008c	आनन्दतीर्थवरनामवती तृतीया भौमी तनुर्मरुत आह कथाः परस्य ॥
MT-03-009a	व्यूढश्‍चतुर्धा भगवान्‌ स एको मायां श्रियं सृष्टिविधित्सयाऽऽर ।
MT-03-009c	रूपेण पूर्वेण स वासुदेवनाम्ना विरिञ्चं सुषुवे च साऽतः ॥
MT-03-010a	सङ्कर्षणाच्चापि जयातनूजो बभूव साक्षाद्बलसंविदात्मा । 
MT-03-010c	वायुर्य एवाथ विरिञ्चनामा भविष्य आद्यो न परस्ततो हि ॥
MT-03-011a	सूत्रं स वायुः पुरुषो विरिञ्चः प्रद्युम्नतश्‍चाथ कृतौ स्त्रियौ द्वे ।
MT-03-011c	प्रजज्ञतुर्यमळे तत्र पूर्वा प्रधानसञ्ज्ञा प्रकृतिर्जनित्री ॥
MT-03-012a	श्रद्धा द्वितीयाऽथ तयोश्‍च योगो बभूव पुंसैव च सूत्रनाम्ना ।
MT-03-012c	हरेर्नियोगादथ सम्प्रसूतौ शेषः सुपर्णश्‍च तयोः सहैव ॥
MT-03-013a	शेषस्तयोरेव हि जीवनामा कालात्मकः सोऽथ सुपर्ण आसीत्‌ । 
MT-03-013c	तौ वाहनं शयनं चैव विष्णोः काला जयाद्याश्‍च ततः प्रसूताः ॥
MT-03-014a	काला जयाद्या अपि विष्णुपार्षदा यस्मादण्डात्‌ परतः सम्प्रसूताः ।
MT-03-014c	नीचास्सुरेभ्यस्तत एव तेऽखिला विष्वक्सेनो वायुजः खेन तुल्यः ॥
MT-03-015a	व्यूहात्तृतीयात्‌ पुनरेव विष्णोर्देवांश्‍चतुर्वर्णगतान्‌ समस्तान्‌ ।
MT-03-015c	सङ्गृह्य बीजात्मतयाऽनिरुद्धो न्यधत्त शान्त्यां त्रिगुणात्मिकायाम्‌ ॥
MT-03-016a	ततो महत्तत्त्वतनुर्विरिञ्चः स्थूलात्मनैवाजनि वाक्च देवी ।
MT-03-016c	तस्यामहङ्कारतनुं स रुद्रं ससर्ज बुद्धिं च तदर्धदेहाम्‌ ॥
MT-03-017a	बुद्ध्यामुमायां स शिवस्त्रिरूपो मनश्‍च वैकारिकदेवसङ्घान्‌ ।
MT-03-017c	दशेन्द्रियाण्येव च तैजसानि क्रमेण खादीन्विषयैश्‍च सार्धम्‌ ॥
MT-03-018a	पुंसः प्रकृत्यां च पुनर्विरिञ्चाच्छिवोऽथ तस्मादखिलाः सुरेशाः ।
MT-03-018c	जाताः सशक्राः पुनरेव सूत्राच्छ्रद्धा सुतानाप सुरप्रवीरान्‌ ॥
MT-03-019a	शेषं शिवं चेन्द्रमथेन्द्रतश्‍च सर्वे सुरा यज्ञगणाश्‍च जाताः ।
MT-03-019c	पुनश्‍च माया त्रिविधा बभूव सत्त्वादिरूपैरथ वासुदेवात्‌ ॥
MT-03-020a	सत्त्वात्मिकायां स बभूव तस्मात्‌ स विष्णुनामैव निरन्तरोऽपि ।
MT-03-020c	रजस्तनौ चैव विरिञ्च आसीत्तमस्तनौ शर्व इति त्रयोऽस्मात्‌ ॥
MT-03-021a	एते हि देवाः पुनरण्डसृष्टावशक्नुवन्तो हरिमेत्य तुष्टुवुः ।
MT-03-021c	त्वं नो जगच्चित्रविचित्रसर्गनिस्सीमशक्तिः कुरु सन्निकेतनम्‌ ॥
MT-03-022a	इति स्तुतस्तैः पुरुषोत्तमोऽसौ स विष्णुनामा श्रियमाप सृष्टये ।
MT-03-022c	सुषाव सैवाण्डमधोक्षजस्य शुष्मं हिरण्यात्मकमम्बुमध्ये ॥
MT-03-023a	तस्मिन्प्रविष्टा हरिणैव सार्धं सर्वे सुरास्तस्य बभूव नाभेः ।
MT-03-023c	लोकात्मकं पद्मममुष्य मध्ये पुनर्विरिञ्चोऽजनि सद्गुणात्मा ॥
MT-03-024a	तस्मात्पुनः सर्वसुराः प्रसूतास्ते जानमाना अपि निर्णयाय ।
MT-03-024c	निस्सृत्य कायादुत पद्मयोनेः सम्प्राविशन्‌ क्रमशो मारुतान्ताः ॥
MT-03-025a	पपात वायोर्गमनाच्छरीरं तस्यैव चाऽवेशत उत्थितं पुनः ।
MT-03-025c	तस्मात्‌ स एको विबुधप्रधान इत्याश्रिता देवगणास्तमेव ॥
MT-03-026a	हरेर्विरिञ्चस्य च मध्यसंस्थितेस्तदन्यदेवाधिपतिः स मारुतः ।
MT-03-026c	ततो विरिञ्चो भुवनानि सप्त ससप्तकान्याशु चकार सोऽब्जात्‌ ॥
MT-03-027a	तस्माच्च देवा ऋषयः पुनश्‍च वैकारिकाद्याः सशिवाः बभूवुः ।
MT-03-027c	अग्रे शिवोऽहम्भव एव बुद्धेरुमा मनोजौ सहशक्रकामौ ॥
MT-03-028a	गुरुर्मनुर्दक्ष उतानिरुद्धः सहैव शच्या मनसः प्रसूताः ।
MT-03-028c	चक्षुःश्रुतिभ्यां स्पर्शात्‌ सहैव रविः शशी धर्म इमे प्रसूताः ॥
MT-03-029a	जिह्वाँभवो वारिपतिर्नसोश्‍च नासत्यदस्रौ क्रमशः प्रसूताः ।
MT-03-029c	ततः सनाद्याश्‍च मरीचिमुख्या देवाश्‍च सर्वे क्रमशः प्रसूताः ॥
MT-03-030a	ततोऽसुराद्या ऋषयो मनुष्या जगद्विचित्रं च विरिञ्चतोऽभूत्‌ ।
MT-03-030c	उक्तक्रमात्‌ पूर्वभवस्तु यो यः श्रेष्ठः स स ह्यासुराकान्‌ ऋते च ॥
MT-03-031a	पूर्वस्तु पश्‍चात्‌ पुनरेव जातो नाश्रेष्ठतामेति कथञ्चिदस्य ।
MT-03-031c	गुणास्तु कालात्‌ पितृमातृदोषात्‌ स्वकर्मतो वाभिभवं प्रयान्ति ॥
MT-03-032a	लयो भवेद्‌ व्युत्क्रमतो हि तेषां ततो हरिः प्रलये श्रीसहायः ।
MT-03-032c	शेते निजानन्दममन्दसान्द्रसन्दोहमेकोऽनुभवन्ननन्तः ॥
MT-03-033a	अनन्तशीर्षास्यकरोरुपादः सोऽनन्तमूर्तिः स्वगुणाननन्तान्‌ ।
MT-03-033c	अनन्तशक्तिः परिपूर्णभोगो भुञ्जन्नजस्रं निजरूप आस्ते ॥
MT-03-034a	एवं पुनः सृजते सर्वमेतदनाद्यनन्तं हि जगत्प्रवाहः ।
MT-03-034c	नित्याश्च जीवाः प्रकृतिश्‍च नित्या कालश्‍च नित्यः किमु देवदेवः ॥
MT-03-035a	यथा समुद्रात्‌ सरितः प्रजाताः पुनस्तमेव प्रविशन्ति शश्‍वत्‌ ।
MT-03-035c	एवं हरेर्नित्यजगत्प्रवाहस्तमेव चासौ प्रविशत्यजस्रम्‌ ॥
MT-03-036a	एवं विदुर्ये परमामनन्तामजस्य शक्तिं पुरुषोत्तमस्य ।
MT-03-036c	तस्य प्रसादादथ दग्धदोषास्तमाप्नुवन्त्याशु परं सुरेशम्‌ ॥
MT-03-037a	देवानिमान्‌ मुक्तसमस्तदोषान्‌ स्वसन्निधाने विनिवेश्य देवः ।
MT-03-037c	पुनस्तदन्यानधिकारयोग्यांस्तत्तद्गणानेव पदे नियुङ्क्ते ॥
MT-03-038a	पुनश्‍च मारीचत एव देवा जाता अदित्यामसुराश्‍च दित्याम्‌ ।
MT-03-038c	गावो मृगाः पक्ष्युरगादिसत्वा दाक्षायणीष्वेव समस्तशोऽपि ॥
MT-03-039a	ततः स मग्नामलयो लयोदधौ महीं विलोक्याशु हरिर्वराहः ।
MT-03-039c	भूत्वा विरिञ्चार्थ इमां सशैलामुद्धृत्य वारामुपरि न्यधात्‌ स्थिरम्‌ ॥
MT-03-040a	अथाब्जनाभप्रतिहारपालौ शापात्‌ त्रिशो भूमितळेऽभिजातौ ।
MT-03-040c	दित्यां हिरण्यावथ राक्षसौ च पैतृष्वसेयौ च हरेः परस्तात्‌ ॥
MT-03-041a	हतो हिरण्याक्ष उदारविक्रमो दितेः सुतो योऽवरजः सुरार्थे ।
MT-03-041c	धात्राऽर्थितेनैव वराहरूपिणा धरोद्धृतौ पूर्वहतोऽब्जजोद्भवः ॥
MT-03-042a	अथो विधातुर्मुखतो विनिसृतान्‌ वेदान्‌ हयास्यो जगृहेऽसुरेन्द्रः ।
MT-03-042c	निहत्य तं मत्स्यवपुर्जुगोप मनुं मुनींस्तांश्‍च ददौ विधातुः ॥
MT-03-043a	मन्वन्तरप्रळये मत्स्यरूपो विद्यामदान्मनवे देवदेवः ।
MT-03-043c	वैवस्वतायोत्तमसंविदात्मा विष्णोः स्वरूपप्रतिपत्तिरूपाम्‌ ॥
MT-03-044a	अथो दितेर्ज्येष्ठसुतेन शश्‍वत्‌ प्रपीडिता ब्रह्मवरात्‌ सुरेशाः ।
MT-03-044c	हरिं विरिञ्चेन सहोपजग्मुर्दौरात्म्यमस्यापि शशंसुरस्मै ॥
MT-03-045a	अभिष्टुतस्तैर्हरिरुग्रवीर्यो नृसिंहरूपेण स आविरासीत्‌ ।
MT-03-045c	हत्वा हिरण्यं च सुताय तस्य दत्वाऽभयं देवगणानतोषयत्‌ ॥
MT-03-046a	सुरासुराणामुदधिं विमथ्नतां दधार पृष्ठेन गिरिं स मन्दरम्‌ ।
MT-03-046c	वरप्रदानादपरैरधार्यं हरस्य कूर्मो बृहदण्डवोढा ॥
MT-03-047a	वरादजेयत्वमवाप दैत्यराट्‌ चतुर्मुखस्यैव बलिर्यदा तदा ।
MT-03-047c	अजायतेन्द्रावरजोऽदितेः सुतो महानजोऽप्यब्जभवादिसंस्तुतः ॥
MT-03-048a	स वामनात्माऽसुरभूभृतोऽध्वरं जगाम गां सन्नमयन्‌ पदेपदे ।
MT-03-048c	जहार चास्माच्छलतास्त्रिविष्टपं त्रिभिः क्रमैस्तच्च ददौ निजाग्रजे ॥
MT-03-049a	पितामहेनास्य पुरा हि याचितो बलेः कृते केशव आह यद्वचः ।
MT-03-049c	नायाञ्चयाऽहं प्रतिहन्मि तं बलिं शुभाननेत्येव ततोऽभ्ययाचत ॥
MT-03-050a	बभूविरे चन्द्रललामतो वरात्‌ पुरा ह्यजेयाः असुराः धरातळे ।
MT-03-050c	तैरर्दिता वासवनायकाः सुराः पुरो निधायाब्जजमस्तुवन्‌ हरिम्‌ ॥
MT-03-051a	विरिञ्चसृष्टैर्नितरामवध्यौ वराद्‌ विधातुर्दितिजौ हिरण्यकौ ।
MT-03-051c	तथा हयग्रीव उदारविक्रमस्त्वया हता ब्रह्मपुरातनेन ॥
MT-03-052a	स चासुरान्‌ रुद्रवरादवध्यानिमान्‌ समस्तैरपि देवदेव ।
MT-03-052c	निःसीमशक्त्यैव निहत्य सर्वान्‌ हृदम्बुजे नो निवसाथ शश्‍वत्‌ ॥
MT-03-053a	इत्यादरोक्तस्त्रिदशैरजेयः स शार्ङ्घधन्वाऽथ भृगूद्वहोऽभूत्‌ ।
MT-03-053c	रामो निहत्यासुरपूगमुग्रं नदाननादिर्विदधेऽसृजैव ॥
MT-03-054a	ततः पुलस्त्यस्य कुले प्रसूतौ तावादिदैत्यौ जगदेकशत्रू ।
MT-03-054c	परैरवध्यौ वरतः पुरा हरेः सुरैरजेयो च वराद्‌ विधातुः ॥
MT-03-055a	सर्वैरजेयः स च कुम्भकर्णः पुरातने जन्मनि धातुरेव ।
MT-03-055c	वरान्नरादीनृत एव रावणस्तदातनात्तौ त्रिदशानबाधताम्‌ ॥
MT-03-056a	तदाऽब्जजं शूलिनमेव चाग्रतो निधाय देवाः पुरुहूतपूर्वकाः ।
MT-03-056c	पयोम्बुधौ भोगिपभोगशायिनं समेत्य योग्यां स्तुतिमभ्ङ्गोजयन्‌ ॥
MT-03-057a	त्वमेक ईशः परमः स्वतन्त्रस्त्वमादिरन्तो जगतो नियोक्ता ।
MT-03-057c	त्वदाज्ञयैवाखिलमम्बुजोद्भवा वितेनिरेऽग्र्याश्‍चरमाश्‍च येऽन्ये ॥
MT-03-058a	मनुष्यमानात्‌ त्रिशतं सषष्टिकं दिवौकसामेकमुशन्ति वत्सरम्‌ ।
MT-03-058c	द्विषट्सहस्रैरपि तैश्‍चतुर्युगं त्रेतादिभिः पादश एव हीनैः ॥
MT-03-059a	सहस्रवृत्तं तदहः स्वयम्भुवो निशा च तन्मानमितं शरच्छतम्‌ ।
MT-03-059c	त्वदाज्ञया स्वाननुभूय भोगानुपैति सोऽपि त्वरितस्त्वदन्तिकम्‌ ॥
MT-03-060a	त्वया पुरा कर्णपुटाद्विनिर्मितौ महासुरौ तौ मधुकैटभाख्यौ ।
MT-03-060c	प्रभञ्जनावेशवशात्‌ तवाऽज्ञया बलोद्धतावाशु जले व्यवर्धताम्‌ ॥
MT-03-061a	त्वदाज्ञया ब्रह्मवरादवध्यौ चिक्रीडिषासम्भवया मुखोद्गतान्‌ ।
MT-03-061c	स्वयम्भुवो वेदगणानहार्षतां तदाऽभवस्त्वं हयशीर्ष ईश्‍वरः ॥
MT-03-062a	आहृत्य वेदानखिलान्‌ प्रदाय स्वयम्भुवे तौ च जघन्थ दस्यू ।
MT-03-062c	निष्पीड्य तावूरुतळे कराभ्यां तन्मेदसैवाशु चकर्थ मेदिनीम्‌ ॥
MT-03-063a	एवं सुराणां च निसर्गजं बलं तथाऽसुराणां वरदानसम्भवम्‌ ।
MT-03-063c	वशे तवैतद्‌द्वयमप्यतो वयं निवेदयामः पितुरेव तेऽखिलम्‌ ॥
MT-03-064a	इमौ च रक्षोधिपती वरोद्धतौ जहि स्ववीर्येण नृषु प्रभूतः ।
MT-03-064c	इतीरिते तैरखिलैः सुरेश्‍वरैर्बभूव रामो जगतीपतिः प्रभुः ॥
MT-03-065a	स कश्यपस्यादितिगर्भजन्मनो विवस्वतस्तन्तुभवस्य भूभृतः ।
MT-03-065c	गृहे दशस्यन्दननामिनोऽभूत्‌ कौसल्यकानाम्नि तदर्थितेष्टः ॥
MT-03-066a	तदाज्ञया देवगणा बभूविरे पुरैव पश्‍चादपि तस्य भूम्नः ।
MT-03-066c	निषेवणायोरुगुणस्य वानरेष्वथो नरेष्वेव च पश्‍चिमोद्भवाः ॥
MT-03-067a	स देवतानां प्रथमो गुणाधिको बभूव नाम्ना हनुमान्प्रभञ्जनः ।
MT-03-067c	स्वसम्भवः केसरिणो गृहे प्रभुर्बभूव वाली स्वत एव वासवः ॥
MT-03-068a	सुग्रीव आसीत्‌ परमेष्ठितेजसा युतो रविः स्वात्मत एव जाम्बवान्‌ ।
MT-03-068c	य एव पूर्वं परमेष्ठिवक्षसस्त्वगुद्भवो धर्म इहास्यतोऽभवत्‌ ॥
MT-03-069a	य एव सूर्यात्पुनरेव सञ्ज्ञया नाम्ना यमो दक्षिणदिक्प आसीत्‌ ।
MT-03-069c	स जाम्बवान्‌ दैवतकार्यदर्शिना पुरैव सृष्टो मुखतः स्वयम्भुवा ॥
MT-03-070a	ब्रह्मोद्भवः सोम उताऽस्य सूनोरत्रेरभूत्सोऽङ्गद एव जातः ।
MT-03-070c	बृहस्पतिस्तार उतो शची च शक्रस्य भार्यैव बभूव तारा ॥
MT-03-071a	बृहस्पतिर्ब्रह्मसुतोऽपि पूर्वं सहैव शच्या मनसोऽभिजातः ।
MT-03-071c	ब्रह्मोद्भवस्याङ्गिरसः सुतोऽभून्मारीचजस्यैव शची पुलोम्नः ॥
MT-03-072a	स एव शच्या सह वानरोऽभूत्‌ स्वयम्भुवो देवगुरुर्बृहस्पतिः ।
MT-03-072c	अभूत्सुषेणो वरुणोऽश्‍विनौ च बभूवतुस्तौ विविदश्‍च मैन्दः ॥
MT-03-073a	ब्रह्मोद्भवौ तौ पुनरेव सूर्याद्बभूवतुस्तत्र कनीयसस्तु । 
MT-03-073c	आवेश ऐन्द्रो वरदानतोऽभूत्ततो बलीयान्विविदो हि मैन्दात्‌ ॥
MT-03-074a	नीलोऽग्निरासीत्‌ कमलोद्भवोत्थः कामः पुनः श्रीरमणाद्रमायाम्‌ ।
MT-03-074c	प्रद्युम्ननामाऽभवदेवमीशात्स स्कन्दतामाप स चक्रतां च ॥
MT-03-075a	पूर्वं हरेश्‍चक्रमभूद्धि दुर्गा तमःस्थिता श्रीरिति यां वदन्ति ।
MT-03-075c	सत्त्वात्मिका शङ्कमथो रजःस्था भूर्नामिका पद्ममभूद्धरेर्हि ॥
MT-03-076a	गदा तु वायुर्बलसंविदात्मा शार्ङ्घश्‍च विद्येति रमैव खड्‌गः । 
MT-03-076c	दुर्गात्मिका सैव च चर्मनाम्नी पञ्चात्मको मारुत एव बाणाः ॥
MT-03-077a	एवं स्थितेष्वेव पुरातनेषु वराद्रथाङ्गत्वमवाप कामः ।
MT-03-077c	तत्सूनुतामाप च सोऽनिरुद्धो ब्रह्मोद्भवः शङ्खतनुः पुमात्मा ॥
MT-03-078a	तावेव जातौ भरतश्‍च नाम्ना शत्रुघ्न इत्येष च रामतोऽनु ।
MT-03-078c	पूर्वं सुमित्रातनयश्‍च शेषः स लक्ष्मणो नाम रघूत्तमादनु ॥
MT-03-079a	कौसल्यकापुत्र उरुक्रमोऽसावेकस्तथैको भरतस्य मातुः ।
MT-03-079c	उभौ सुमित्रातनयौ नृपस्य चत्वार एते ह्यमरोत्तमाः सुताः ॥
MT-03-080a	सङ्कर्षणाद्यैस्त्रिभिरेव रूपैराविष्ट आसीत्‌ त्रिषु तेषु विष्णुः ।
MT-03-080c	इन्द्रोऽङ्गदे चैव ततोऽङ्गदो हि बली नितान्तं स बभूव शश्‍वत्‌ ॥
MT-03-081a	येऽन्ये च भूपाः कृतवीर्यजाद्या बलाधिकाः सन्ति सहस्रशोऽपि ।
MT-03-081c	सर्वे हरेः सन्निधिभावयुक्ता धर्मप्रधानाश्‍च गुणप्रधानाः ॥
MT-03-082a	स्वयं रमा सीरत एव जाता सीतेति रामार्थमनूपमा या ।
MT-03-082c	विदेहराजस्य हि यज्ञभूमौ सुतेति तस्यैव ततस्तु साभूत्‌ ॥
MT-03-083a	इत्यादिकल्पोत्थित एष सर्गो मया समस्तागमनिर्णयात्मकः ।
MT-03-083c	सहानुसर्गः कथितोऽत्र पूर्वो यो यो गुणैर्नित्यमसौ वरो हि ॥
MT-03-084a	पाश्‍चात्यकल्पेष्वपि सर्गभेदाः श्रुतौ पुराणेष्वपि चान्यथोक्ताः ।
MT-03-084c	नोत्कर्षहेतुः प्रथमत्वमेषु विशेषवाक्यैरवगम्यमेतत्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये सर्गानुसर्गलयप्रादुर्भावनिर्णयो नाम तृतीयोऽध्यायः ॥ 03 ॥

Adhyaya 4

अध्यायः 04

MT-04-001a	अथाभ्यवर्धंश्‍चतुराः कुमारा नृपस्य गेहे पुरुषोत्तमाद्याः । 
MT-04-001c	नित्यप्रवृद्धस्य च तस्य वृद्धिरपेक्ष्य लोकस्य हि मन्ददृष्टिम्‌ ॥
MT-04-002a	निरीक्ष्य नित्यं चतुरः कुमारान्‌ पिता मुदं सन्ततमाप चोच्चम्‌ ।
MT-04-002c	विशेषतो राममुखेन्दुबिम्बमवेक्ष्य राजा कृतकृत्य आसीत्‌ ॥
MT-04-003a	तन्मातरः पौरजना अमात्या अन्तःपुरा वैषयिकाश्‍च सर्वे ।
MT-04-003c	अवेक्षमाणाः परमं पुमांसं स्वानन्दतृप्ता इव सम्बभूवुः ॥
MT-04-004a	ततः सुवंशे शशिनः प्रसूतो गाधीति शक्रस्तनुजोऽस्य चासीत्‌ ।
MT-04-004c	वरेण विप्रत्वमवाप योऽसौ विश्‍वस्य मित्रं स इहाजगाम ॥
MT-04-005a	तेनार्थितो यज्ञरिरक्षयैव कृच्छ्रेण पित्रास्य भयाद्विसृष्टः ।
MT-04-005c	जगाम रामः सह लक्ष्मणेन सिद्धाश्रमं सिद्धजनाभिवन्द्यः ॥
MT-04-006a	अनुग्रहार्थं स ऋषेरवाप सलक्ष्मणोऽस्त्रं मुनितो हि केवलम्‌ ।
MT-04-006c	ववन्दिरे ब्रह्ममुखाः सुरेशास्तमस्त्ररूपाः प्रकटाः समेत्य ॥
MT-04-007a	अथो जघानाशु शरेण ताटकां वराद्विधातुस्तदनन्यवध्याम्‌ ।
MT-04-007c	ररक्ष यज्ञं च मुनेर्निहत्य सुबाहुमीशानगिरा विमृत्युम्‌ ॥
MT-04-008a	शरेण मारीचमथार्णवेऽक्षिपद्वचो विरिञ्चस्य तु मानयानः ।
MT-04-008c	अवध्यता तेन हि तस्य दत्ता जघान चान्यान्‌ रजनीचरानथ ॥
MT-04-009a	तदा विदेहेन सुतास्वयंबरो विघोषितो दिक्षु विदिक्षु सर्वशः । 
MT-04-009c	निधार्य तद्गाधिसुतानुयायी ययौ विदेहाननुजानुयातः ॥
MT-04-010a	अथो अहल्यां पतिनाभिशप्तां प्रधर्षणादिन्द्रकृताच्छिलीकृताम्‌ ।
MT-04-010c	स्वदर्शनात्‌ मानुषतामुपेतां सुयोजयामास स गौतमेन ॥
MT-04-011a	बलं स्वभक्तेरधिकं प्रकाशयन्ननुग्रहं च त्रिदशेष्वतुल्यम्‌ । 
MT-04-011c	अनन्यभक्तां च सुरेशकाङ्क्षया विधाय नारीं प्रययौ तयाऽर्चितः ॥
MT-04-012a	श्यामावदाते जगदेकसारे स्वनन्तचन्द्राधिककान्तिकान्ते । 
MT-04-012c	सहानुजे कार्मुकबाणपाणौ पुरीं प्रविष्टे तुतुषुर्विदेहजाः ॥
MT-04-013a	पपुर्नितान्तं सरसाक्षिभृङ्घैर्वराननाब्जं पुरुषोत्तमस्य ।
MT-04-013c	विदेहनारीनरवर्यसङ्घा यथा महापौरुषिकास्तदङ्घ्रिम्‌ ॥
MT-04-014a	तथा विदेहः प्रतिलभ्य रामं सहस्रनेत्रावरजं गविष्ठम्‌ । 
MT-04-014c	समर्चयामास सहानुजं तमृषिं च साक्षाज्ज्वलनप्रकाशम्‌ ॥
MT-04-015a	मेने च जामातरमात्मकन्यागुणोचितं रूपनवावतारम्‌ । 
MT-04-015c	उवाच चास्मै ऋषिरुग्रतेजाः कुरुष्व जामातरमेनमाश्‍विति ॥
MT-04-016a	स आह चैनं परमं वचस्ते करोमि नात्रास्ति विचारणा मे । 
MT-04-016c	शृणुष्व मेऽथापि यथा प्रतिज्ञा सुताप्रदानाय कृता पुरस्तात्‌ ॥
MT-04-017a	तपो मया चीर्णमुमापतेः पुरा वरायुधावाप्तिधृतेन चेतसा ।
MT-04-017c	स मे ददौ दिव्यमिदं धनुस्तदा कथञ्चनाचाल्यमृते पिनाकिनम्‌ ॥
MT-04-018a	न देवदैत्योरगदेवगायका अलं धनुश्‍चालयितुं सवासवाः । 
MT-04-018c	कुतो नरास्तद्वरतो हि किङ्खराः सहानसैवात्र कृषन्ति कृच्छ्रतः ॥
MT-04-019a	अधार्यमेतद्धनुराप्य शङ्खरादहं नृणां वीर्यपरीक्षणे धृतः ।
MT-04-019c	सुतार्थमेतां चकर प्रतिज्ञां ददामि कन्यां य इदं हि पूरयेत्‌ ॥
MT-04-020a	इतीरितां मे गिरमभ्यवेत्य दितेःसुता दानवयक्षराक्षसाः । 
MT-04-020c	समेत्य भूपाश्‍च समीपमाशु प्रगृह्य तच्चालयितुं न शेकुः ॥
MT-04-021a	संस्विन्नगात्राः परिवृत्तनेत्राः दशाननाद्याः पतिता विमूर्च्छिताः ।
MT-04-021c	तथापि मां धर्षयितुं न शेकुः सुताकृते ते वचनात्स्वयम्भुवः ॥
MT-04-022a	पुरा हि मेऽदात्‌ प्रभुरब्जजो वरं प्रसादितो मे तपसा कथञ्चन । 
MT-04-022c	बलान्न ते कश्‍चिदुपैति कन्यकां तदिच्छुभिस्ते न च धर्षणेति ॥
MT-04-023a	ततस्तु ते नष्टमदा इतो गताः समस्तशो ह्यस्तन एव पार्थिवाः । 
MT-04-023c	ततो ममायं परिपूर्य मानसं वृणोतु कन्यामयमेव मेऽर्थितः ॥
MT-04-024a	तथेति चोक्ते मुनिना स किङ्खरैरनन्तभोगोपममाश्‍वथाऽनयत्‌ । 
MT-04-024c	समीक्ष्य तद्वामकरेण राघवः सलीलमुद्धृत्य हसन्नपूरयत्‌ ॥
MT-04-025a	विकृष्यमाणं तदनन्तराधसा परेण निःसीमबलेन लीलया । 
MT-04-025c	अभज्यतासह्यममुष्य तद्बलं प्रसोढुमीशं कुत एव तद्भवेत्‌ ॥
MT-04-026a	स मध्यतस्तत्‌ प्रविभज्य लीलया यथेक्षुदण्डं शतमन्युकुञ्जरः ।
MT-04-026c	विलोकयन्‌ वक्त्रमृषेरवस्थितः सलक्ष्मणः पूर्णतनुर्यथा शशी ॥
MT-04-027a	तमब्जनेत्रं पृथुतुङ्घवक्षसं श्यामावदातं चलकुण्डलोज्ज्वलम्‌ ।
MT-04-027c	शशक्षतोत्थोपमचन्दनोक्षितं ददर्श विद्युद्वसनं नृपात्मजा ॥
MT-04-028a	अथो कराभ्यां प्रतिगृह्य मालामम्लानपद्मां जलजायताक्षी ।
MT-04-028c	उपेत्य मन्दं लळितैः पदैस्तां तदंस आसज्य च पार्श्‍वतोऽभवत्‌ ॥
MT-04-029a	ततः प्रमोदो नितरां जनानां विदेहपुर्यामभवत्‌ समन्तात्‌ ।
MT-04-029c	रामं समालोक्य नरेन्द्रपुत्र्या समेतमानन्दनिधिं परेशम्‌ ॥
MT-04-030a	लक्ष्म्या समेते प्रकटं रमेशे सम्प्रेषयामास तदाऽऽशु पित्रे ।
MT-04-030c	विदेहराजो दशदिग्रथाय स तन्निनिशम्याशु तुतोष भूमिपः ॥
MT-04-031a	अथात्मजाभ्यां सहितः सभार्यो ययौ गजस्यन्दनपत्तियुक्तया ।
MT-04-031c	स्वसेनयाऽग्रे प्रणिधाय धातृजं वसिष्ठमाश्‍वेव स यत्र मैथिलः ॥
MT-04-032a	स मैथिलेनातितरां समर्चितो विवाहयामास सुतं मुदम्भरः ।
MT-04-032c	पुरोहितो गाधिसुतानुमोदितो जुहाव वह्निं विधिना वसिष्ठः ॥
MT-04-033a	तदा विमानावलिभिर्नभःस्थळं दिदृक्षतां सङ्कुलमास नाकिनाम्‌ । 
MT-04-033c	सुरानका दुन्दुभयो विनेदिरे जगुश्‍च गन्धर्ववराः सहस्रशः ॥
MT-04-034a	विजानमाना जगतां हि मातरं पुराऽर्थितुं नाऽययुरत्र देवताः । 
MT-04-034c	तदा तु रामं रमया युतं प्रभुं दिदृक्षवश्‍चक्रुरलं नभःस्थळम्‌ ॥
MT-04-035a	यथा पुरा सागरजास्वयंबरे सुमानसानामभवत्‌ समागमः ।
MT-04-035c	तथा ह्यभूत्‌ सर्वदिवौकसां तदा तथा मुनीनां सहभूभृतां भुवि ॥
MT-04-036a	प्रगृह्य पाणिं च नृपात्मजाया रराज राजीवसमाननेत्रः ।
MT-04-036c	यथा पुरा सागरजासमेतः सुरासुराणाममृताब्धिमन्थने ॥
MT-04-037a	स्वलङ्कृतास्तत्र विचेरुरङ्गना विदेहराजस्य च या हि योषितः ।
MT-04-037c	मुदा समेतं रमया रमापतिं विलोक्य रामाय ददौ धनं नृपः ॥
MT-04-038a	प्रियाणि वस्त्राणि रथान्‌ सकुञ्जरान्‌ परार्ध्यरत्नान्यखिलस्य चेशितुः ।
MT-04-038c	ददौ च कन्यात्रयमुत्तमं मुदा तदा स रामावरजेभ्य एव ॥
MT-04-039a	महोत्सवं तं त्वनुभूय देवता नराश्‍च सर्वे प्रययुर्यथाऽऽगतम्‌ ।
MT-04-039c	पिता च रामस्य सुतैः समन्वितो ययावयोध्यां स्वपुरीं मुदा ततः ॥
MT-04-040a	तदन्तरे सोऽथ ददर्श भार्गवं सहस्रलक्षामितभानुदीधितिम्‌ ।
MT-04-040c	विभासमानं निजरश्मिमण्डले धनुर्धरं दीप्तपरश्‍वधायुधम्‌ ॥
MT-04-041a	अजानतां राघवमादिपूरुषं समागतं ज्ञापयितुं निदर्शनैः ।
MT-04-041c	समाह्वयन्तं रघुपं स्पृधेव नृपो ययाचे प्रणिपत्य भीतः ॥
MT-04-042a	न मे सुतं हन्तुमिहार्हसि प्रभो वयोगतस्येत्युदितः स भार्गवः । 
MT-04-042c	सुतत्रयं ते प्रददामि राघवं रणे स्थितं द्रष्टुमिहागतोऽस्म्यहम्‌ ॥
MT-04-043a	स इत्थमुत्तवा नृपतिं रघूत्तमं भृगूत्तमः प्राह निजां तनुं हरिः ।
MT-04-043c	अभेदमज्ञेष्वभिदर्शयन्‌ परं पुरातनोऽहं हरिरेष इत्यपि ॥
MT-04-044a	शृणुष्व राम त्वमिहोदितं मया धनुर्द्वयं पूर्वमभून्महाद्भुतम्‌ ।
MT-04-044c	उमापतिस्त्वेकमधारयत्‌ ततो रमापतिश्‍चापरमुत्तमोत्तमम्‌ ॥
MT-04-045a	तदा तु लोकस्य निदर्शनार्थिभिः समर्थितौ तौ हरिशङ्खरौ सुरैः ।
MT-04-045c	रणस्थितौ वां प्रसमीक्षितुं वयं समर्थयामोऽत्र निदर्शनार्थिनः ॥
MT-04-046a	ततो हि युद्धाय रमेशशङ्खरौ व्यवस्थितौ ते धनुषी प्रगृह्य ।
MT-04-046c	यतोऽन्तरस्यैष नियामको हरिस्ततो हरोऽग्रेऽस्य शिलोपमोऽभवत् ॥
MT-04-047a	शशाक नैवाथ यदाऽभिवीक्षितुं प्रस्पन्दितुं वा कुत एव योद्धुम्‌ ।
MT-04-047c	शिवस्तदा देवगणाः समस्ताः शशंसुरुच्चैर्जगतो हरेर्बलम्‌ ॥
MT-04-048a	यदीरणेनैव विनैष शङ्खरः शशाक न प्रश्‍वसितुं च केवलम्‌ । 
MT-04-048c	किमत्र वक्तव्यमतो हरेर्बलं हरात्‌ परं सर्वत एव चेति ॥
MT-04-049a	ततः प्रणम्याशु जनार्दनं हरः प्रसन्नदृष्ट्या हरिणाऽभिवीक्षितः ।
MT-04-049c	जगाम कैलासममुष्य तद्धनुस्त्वया प्रभग्नं किल लोकसन्निधौ ॥
MT-04-050a	धनुर्यदन्यद्धरिहस्तयोग्यं तत्कार्मुकात्‌ कोटिगुणं पुनश्‍च ।
MT-04-050c	वरं हि हस्ते तदिदं गृहीतं मया गृहाणैतदतो हि वैष्णवम्‌ ॥
MT-04-051a	यदीदमागृह्य विकर्षसि त्वं तदा हरिर्नात्र विचार्यमस्ति ।
MT-04-051c	इति ब्रुवाणः प्रददौ धनुर्वरं प्रदर्शयन्‌ विष्णुबलं हराद्वरम्‌ ॥
MT-04-052a	प्रगृह्य तच्चापवरं स राघवश्‍चकार सज्यं निमिषेण लीलया । 
MT-04-052c	चकर्ष सन्धाय शरं च पश्यतः समस्तलोकस्य च संशयं नुदन्‌ ॥
MT-04-053a	प्रदर्शिते विष्णुबले समस्ततो हराच्च निःसङ्ख्यतया महाधिके । 
MT-04-053c	जगाद मेघौघगभीरया गिरा स राघवं भार्गव आदिपूरुषः ॥
MT-04-054a	अलं बलं ते जगतोऽखिलाद्वरं परोऽसि नारायण एव नान्यथा । 
MT-04-054c	विसर्जयस्वेह शरं तपोमये महासुरे लोकमये वराद्विभोः ॥
MT-04-055a	पुराऽतुलो नाम महासुरोऽभवद्वरात्‌ स तु ब्रह्मण आप लोकताम्‌ ।
MT-04-055c	पुनश्‍च तं प्राह जगद्गुरुर्यदा हरिर्जितः स्याद्धि तदैव वध्यसे ॥
MT-04-056a	अतो वधार्थं जगदन्तकस्य सर्वाजितोऽहं जितवद्‌ व्यवस्थितः । 
MT-04-056c	इतीरिते लोकमये स राघवो मुमोच बाणं जगदन्तकेऽसुरे ॥
MT-04-057a	पुरा वरोऽनेन शिवोपलम्भितो मुमुक्षया विष्णुतनुप्रवेशनम्‌ । 
MT-04-057c	स तेन रामोदरगो बहिर्गतस्तदाज्ञयैवाशु बभूव भस्मसात्‌ ॥
MT-04-058a	इतीव रामाय स राघवः शरं विकर्षमाणो विनिहत्य चासुरम्‌ ।
MT-04-058c	तपस्तदीयं प्रवदन्‌ मुमोद तदीयमेव ह्यभवत्‌ समस्तम्‌ ॥
MT-04-059a	निरन्तरानन्दविबोधसारः स जानमानोऽखिलमादिपूरुषः ।
MT-04-059c	वदञछृणोतीव विनोदतो हरिः स एक एव द्वितनुर्मुमोद ॥
MT-04-060a	स चेष्टितं चैैव निजाश्रयस्य जनस्य सत्तत्त्वविबोधकारणम्‌ ।
MT-04-060c	विमोहकं चान्यतमस्य कुर्वन्‌ चिक्रीड एकोऽपि नरान्तरे यथा ॥
MT-04-061a	ततस्स कारुण्यनिधिर्निजे जने नितान्तमैक्यं स्वगतं प्रकाशयन्‌ । 
MT-04-061c	द्विधेव भूत्वा भृगुवर्य आत्मना रघूत्तमेनैक्यमगात्‌ समक्षम्‌ ॥
MT-04-062a	समेत्य चैक्यं जगतोऽभिपश्यतः प्रणुद्य शङ्खामखिलां जनस्य ।
MT-04-062c	प्रदाय रामाय धनुर्वरं तदा जगाम रामानुमतो रमापतिः ॥
MT-04-063a	ततो नृपोऽत्यर्थमुदाऽभिपूरितः सुतैः समस्तैः स्वपुरीमवाप ह ।
MT-04-063c	रेमेऽथ रामोऽपि रमास्वरूपया तयैव राजात्मजया हि सीतया ॥
MT-04-064a	यथा पुरा श्रीरमणः श्रिया तया रतो नितान्तं हि पयोब्धिमध्ये ।
MT-04-064c	तथा त्वयोध्यापुरिगो रघूत्तमोऽप्युवास कालं सुचिरं रतस्तया ॥
MT-04-065a	इमानि कर्माणि रघूत्तमस्य हरेर्विचित्राण्यपि नाद्भुतानि । 
MT-04-065c	दुरन्तशक्तेरथ चास्य वैभवं स्वकीयकर्तव्यतयाऽनुवर्ण्यते ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये श्रीरामावतारे अयोध्याप्रवेशो नाम चतुर्थोऽध्यायः ॥ 04 ॥

Adhyaya 5

अध्यायः 05

MT-05-001a	इत्थं विश्‍वेश्‍वरेऽस्मिन्निखिलजगदवस्थाप्य सीतासहाये भूमिष्ठे सर्वलोकास्तुतुषुरनुदिनं वृद्धभत्तया नितान्तम्‌ ।
MT-05-001c	राजा राज्याभिषेके प्रकृतिजनवचो मानयन्नात्मनोऽर्थ्यं दध्रे तन्मन्थरायाः श्रुतिपथमगमद्भूमिगाया अलक्ष्म्याः ॥
MT-05-002a	पूर्वं क्षीराब्धिजाता कथमपि तपसैवाप्सरस्त्वं प्रयाता तां नेतुं तत्तमोऽन्धं कमलजनिरुवाचाऽशु रामाभिषेकम्‌ ।
MT-05-002c	भूत्वा दासी विलुम्प स्वगतिमपि ततः कर्मणा प्राप्स्यसे त्वं सेत्युक्ता मन्थराऽऽसीत्तदनु कृतवत्येव चैतत्‌ कुकर्म ॥
MT-05-003a	तद्वाक्यात्‌ कैकयी सा पतिगवरबलादाजहारैव राज्यं रामस्तद्गौरवेण त्रिदशमुनिकृतेऽरण्यमेवाविवेश ।
MT-05-003c	सीतायुक्तोऽनुजेन प्रतिदिनसुविवृद्धोरुभक्त्या समेतः संस्थाप्याशेषजन्तून्‌ स्वविरहजशुचा त्यक्तसर्वेषणार्थान्‌ ॥
MT-05-004a	वृक्षान्‌ पक्षीभकीटान्‌ पितरमथ सखीन्‌ मातृपूर्वान्‌ विसृज्य प्रोत्थां गङ्गां स्वपादाद्धर इव च गुहेनार्चितः सोऽथ तीर्त्वा ।
MT-05-004c	देवार्च्यस्यापि पुत्रादृषिगणसहितात्‌ प्राप्य पूजां प्रयातः शैलेशं चित्रकूटं कतिपयदिवसान्यत्र मोदन्नुवास ॥
MT-05-005a	एतस्मिन्नेव काले दशरथनृपतिः स्वर्गतोऽभूद्वियोगात्‌ रामस्यैवाथ पुत्रौ विधिसुतसहितैर्मन्त्रिभिः केकयेभ्यः ।
MT-05-005c	आनीतौ तस्य कृत्वा श्रुतिगणविहितप्रेतकार्याणि सद्यः शोचन्तौ राममार्गं पुरजनसहितौ जग्मतुर्मातृभिश्‍च ॥
MT-05-006a	धिक्कुर्वन्तौ नितान्तं सकलदुरितगां मन्थरां कैकयीं च प्राप्तौ रामस्य पादौ मुनिगणसहितौ तत्र चोवाच नत्वा ।
MT-05-006c	रामं राजीवनेत्रं भरत इह पुनः प्रीतयेऽस्माकमीश प्राप्याऽशु स्वामयोध्यामवरजसहितः पालयेमां धरित्रीम्‌ ॥
MT-05-007a	इत्युक्तः कर्तुमीशः सकलसुरगणाप्यायनं रामदेवः सत्यां कर्तुं च वाणीमवददतितरां नेति सद्भक्तिनम्रम्‌ ।
MT-05-007c	भूयो भूयोऽर्थयन्तं द्विगुणितशरदां सप्तके त्वभ्यतीते कर्तैतत्ते वचोऽहं सुदृढमृतमिदं मे वचो नात्र शङ्खा ॥
MT-05-008a	श्रुत्वैतद्रामवाक्यं हुतभुजि पतने स प्रतिज्ञां च कृत्वा रामोक्तस्यान्यथात्वे न तु पुरमभिवेक्ष्येऽहमित्येव तावत्‌ ।
MT-05-008c	कृत्वाऽन्यां स प्रतिज्ञामवसदथ बहिर्ग्रामके नन्दिनाम्नि श्रीशस्यैवास्य कृत्वा शिरसि परमकं पौरटं पादपीठम्‌ ॥
MT-05-009a	समस्तपौरानुगतेऽनुजे गते स चित्रकूटे भगवानुवास ह ।
MT-05-009c	अथाजगामेन्द्रसुतोऽपि वायसो महासुरेणात्मगतेन चोदितः ॥
MT-05-010a	स आसुरावेशवशाद्रमास्तने यदा व्यधात्तुण्डमथाभिवीक्षितः ।
MT-05-010c	जनार्दनेनाशु तृणे प्रयोजिते चचार तेन ज्वलताऽनुयातः ॥
MT-05-011a	स्वयम्भुशर्वेन्द्रमुखान्सुरेश्‍वराञ्जिजीविषुस्ताञ्छरणं गतोऽपि ।
MT-05-011c	बहिष्कृतस्तैर्हरिभक्तिभावतो ह्यलङ्घ्यशक्त्या परमस्य चाक्षमैः ॥
MT-05-012a	पुनः प्रयातः शरणं रघूत्तमं विसर्जितस्तेन निहत्य चासुरम्‌ ।
MT-05-012c	तदक्षिगं साक्षिकमप्यवध्यं प्रसादतश्‍चन्द्रविभूषणस्य ॥
MT-05-013a	स वायसानामसुरोऽखिलानां वरादुमेशस्य बभूव चाक्षिगः ।
MT-05-013c	निपातितोऽसौ सह वायसाक्षिभिस्तृणेन रामस्य बभूव भस्मसात्‌ ॥
MT-05-014a	ददुर्हि तस्मै विवरं बलार्थिनो यद्वायसास्तेन तदक्षिपातनम्‌ ।
MT-05-014c	कृतं रमेशेन तदैकनेत्रा बभूवुरन्येऽपि च वायसाः सदा ॥
MT-05-015a	भविष्यतामप्यथ यावदेव द्विनेत्रता काककुलोद्भवानाम्‌ ।
MT-05-015c	तावत्तदक्ष्यस्य कुरङ्गनाम्नः शिवेन दत्तं दितिजस्य चाक्षयम्‌ ॥
MT-05-016a	अतः पुनर्भावममुष्य हिन्वन्‌ भविष्यतश्‍चैकदृशश्‍चकार ।
MT-05-016c	स वायसान्‌ राघव आदिपूरुषस्ततो ययौ शक्रसुतस्तदाज्ञया ॥
MT-05-017a	रामोऽथ दण्डकवनं मुनिवर्यनीतो लोकाननेकश उदारबलैर्निरस्तान्‌ ।
MT-05-017c	श्रुत्वा खरप्रभृतिभिर्वरतो हरस्य सर्वैरवध्यतनुभिः प्रङ्गौ सभार्यः ॥
MT-05-018a	आसीच्च तत्र शरभङ्ग इति स्म जीर्णो लोकं हरेर्जिगमिषुर्मुनिरुग्रतेजाः ।
MT-05-018c	तेनाऽदरोपहृतसार्घ्यसपर्यया स प्रीतो ददौ निजपदं परमं रमेशः ॥
MT-05-019a	धर्मो यतोऽस्य वनगस्य नितान्तशक्तिह्रासे स्वधर्मकरणस्य हुताशनादौ । 
MT-05-019c	देहात्ययः स तत एव तनुं निजाग्नौ सन्यज्य रामपुरतः प्रययौ परेशम्‌ ॥
MT-05-020a	रामोऽपि तत्र ददृशे धनदस्य शापात्‌ गन्धर्वमुर्वशिरतेरथ यातुधानीम्‌ ।
MT-05-020c	प्राप्तं दशां सपदि तुम्बरुनामधेयं नाम्ना विराधमपि शर्ववरादवध्यम्‌ ॥
MT-05-021a	भङ्क्त्‌वास्य बाहुयुगळं बिलगं चकार सम्मानयन्वचनमम्बुजजन्मनोऽसौ ।
MT-05-021c	प्रादाच्च तस्य सुगतिं निजगायकस्य भक्षार्थमंसकमितोऽपि सहानुजेन ॥
MT-05-022a	प्रीतिं विधित्सुरगमद्भवनं निजस्य कुम्भोद्भवस्य परमादरतोऽमुना च ।
MT-05-022c	सम्पूजितो धनुरनेन गृहीतमिन्द्राच्छार्ङ्गं तदादिपुरुषो निजमाजहार ॥
MT-05-023a	आत्मार्थमेव हि पुरा हरिणा प्रदत्तमिन्द्रे तदिन्द्र उत रामकरार्थमेव ।
MT-05-023c	प्रादादगस्त्यमुनये तदवाप्य रामो रक्षन्नृषीनवसदेव स दण्डकेषु ॥
MT-05-024a	काले तदैव खरदूषणयोर्बलेन रक्षःस्वसा पतिनिमार्गणतत्पराऽऽसीत्‌ ।
MT-05-024c	व्यापादिते निजपतौ हि दशाननेन प्रामादिकेन विधिनाऽभिससार रामम्‌ ॥
MT-05-025a	साऽनुज्ञयैव रजनीचरभर्तुरुग्रा भ्रातृद्वयेन सहिता वनमावसन्ती ।
MT-05-025c	रामं समेत्य भव मे पतिरित्यवोचद्‌ भानुं यथा तम उपेत्य सुयोगकामम्‌ ॥
MT-05-026a	तां तत्र हास्यकथया जनकासुताग्रे गच्छानुजं म इह नेति वचः स उक्त्वा । 
MT-05-026c	तेनैव दुष्टचरितां हि विकर्णनासां चक्रे समस्तरजनीचरनाशहेतोः ॥
MT-05-027a	तत्प्रेरितान्सपदि भीमबलान्प्रयातांस्तस्याः खरत्रिशिरदूषणमुख्यबन्धून्‌ ।
MT-05-027c	जघ्ने चतुर्दशसहस्रमवारणीयकोदण्डपाणिरखिलस्य सुखं विधातुम्‌ ॥
MT-05-028a	दत्तेऽभये रघुवरेण महामुनीनां दत्ते भये च रजनीचरमण्डलस्य ।
MT-05-028c	रक्षःपतिः स्वसृमुखादविकम्पनाच्च श्रुत्वा बलं रघुपतेः परमाप चिन्ताम्‌ ॥
MT-05-029a	स त्वाऽशु कार्यमवमृश्य जगाम तीरे क्षेत्रं नदीनदपतेः श्रवणं धरित्र्याः ।
MT-05-029c	मारीचमत्र तपसि प्रतिवर्तमानं भीतं शराद्रघुपतेर्नितरां ददर्श ॥
MT-05-030a	तेनार्थितः सपदि राघववञ्चनार्थे मारीच आह शरवेगममुष्य जानन्‌ ।
MT-05-030c	शक्यो न ते रघुवरेण हि विग्रहोऽत्र जानामि संस्पर्शमस्य शरस्य पूर्वम्‌ ॥
MT-05-031c	इत्युक्तवन्तमथ रावण आह खड्‌गं निष्कृष्य हन्मि यदि मे न करोषि वाक्यम्‌ । 
MT-05-031c	तच्छुश्रुवान्भययुतोऽथ निसर्गतश्‍च पापो जगाम रघुवर्यसकाशमाशु ॥
MT-05-032a	स प्राप्य हैममृगतां बहुरत्नचित्रः सीतासमीप उरुधा विचचार शीघ्रम्‌ ।
MT-05-032c	निर्दोषनित्यवरसंविदपि स्म देवी रक्षोवधाय जनमोहकृते तथाऽह ॥
MT-05-033a	देवेममाशु परिगृह्य च देहि मे त्वं क्रीडामृगं त्विति तयोदित एव रामः ।
MT-05-033c	अन्वक्ससार ह शरासनबाणपाणिर्मायामृगं निशिचरं निजघान जानन्‌ ॥
MT-05-034a	तेनाऽहतः शरवरेण भृशं ममार विक्रुश्य लक्ष्मणमुरुव्यथया स पापः ।
MT-05-034c	श्रुत्वैव लक्ष्मणमचूचुददुग्रवाक्यैः सोऽप्याप रामपथमेव सचापबाणः ॥
MT-05-035a	यां यां परेश उरुधैव करोति लीलां तान्तां करोत्यनु तथैव रमापि देवी ।
MT-05-035c	नैतावताऽस्य परमस्य तथा रमाया दोषोऽणुरप्यनुविचिन्त्य उरुप्रभू यत्‌ ॥
MT-05-036a	क्वाज्ञानमापदपि मन्दकटाक्षमात्रसर्गस्थितिप्रळयसंसृतिमोक्षहेतोः । 
MT-05-036c	देव्या हरेः किमु विडम्बनमात्रमेतद्विक्रीडतोः सुरनरादिवदेव तस्मात्‌ ॥
MT-05-037a	देव्याः समीपमथ रावण आससाद साऽदृश्यतामगमदप्यविषह्यशक्तिः ।
MT-05-037c	सृष्ट्वाऽऽत्मनः प्रतिकृतिं प्रययौ च शीघ्रं कैलासमर्चितपदा न्यवसच्छिवाभ्याम्‌ ॥
MT-05-038a	तस्यास्तु तां प्रतिकृतिं प्रविवेश शक्रो देव्याश्‍च सन्निधियुतां व्यवहारसिद्ध्यै ।
MT-05-038c	आदाय तामथ ययौ रजनीचरेन्द्रो हत्वा जटायुषमुरुश्रमतो निरुद्धः ॥
MT-05-039a	मार्गे व्रजन्तमभियाय ततो हनूमान्‌ संवारितो रविसुतेन च जानमानः ।
MT-05-039c	दैवं तु कार्यमथ कीर्तिमभीप्समानो रामस्य नैनमहनद्वचनाद्धरेश्‍च ॥
MT-05-040a	प्राप्यैव राक्षस उताऽत्मपुरीं स तत्र सीताकृतिं प्रतिनिधाय ररक्ष चाथ ।
MT-05-040c	रामोऽपि तत्तु विनिहत्य सुदुष्टरक्षः प्राप्याऽश्रमं स्वदयितां न हि पश्यतीव ॥
MT-05-041a	अन्वेषमाण इव तं च ददर्श गृध्रं सीतारिरक्षिषुमथो रिपुणा विशस्तम्‌ ।
MT-05-041c	मन्दात्मचेष्टममुनोक्तमरेश्‍च कर्म श्रुत्वा मृतं तमदहत्‌ स्वगतिं तथाऽदात्‌ ॥
MT-05-042a	अन्यत्र चैव विचरन्‌ सहितोऽनुजेन प्राप्तः करौ स सहसाऽथ कवन्धनाम्नः ।
MT-05-042c	धातुर्वरादखिलजायिन उज्झितस्य मृत्योश्‍च वज्रपतनादतिकुञ्चितस्य ॥
MT-05-043a	छित्त्वास्य बाहुयुगळं सहितोऽनुजेन तं पूर्ववत्‌ प्रतिविधाय सुरेन्द्रभृत्यम्‌ । 
MT-05-043c	नाम्ना दनुं त्रिजटयैव पुराऽभिजातं गन्धर्वमाशु च ततोऽपि तदर्चितोऽगात्‌ ॥
MT-05-044a	दृष्ट्वा तमेव शबरी परमं हरिं च ज्ञात्वा विवेश दहनं पुरतोऽस्य तस्यै । 
MT-05-044c	प्रादात्‌ स्वलोकमिममेव हि सा प्रतीक्ष्य पूर्वं मतङ्घवचनेन वनेऽत्रसाऽभूत्‌ ॥
MT-05-045a	शापाद्वराप्सरसमेव हि तां विमुच्य शच्या कृतात्‌ पतिपुरस्त्वतिदर्पहेतोः ।
MT-05-045c	गत्वा ददर्श पवनात्मजमृश्यमूके स ह्येक एनमवगच्छति सम्यगीशम्‌ ॥
MT-05-046a	देहेऽपि यत्र पवनोऽत्र हरिर्यतोऽसौ तत्रैव वायुरिति वेदवचः प्रसिदधम् । 
MT-05-046c	कस्मिन्‌ न्वहम्‌ त्विति तथैव हि सोऽवतारे तस्मात्स मारुतिकृते रविजं ररक्ष ॥ 
MT-05-047a	एवं स कृष्णतनुरर्जुनमप्यरक्षद्भीमार्थमेव तदरिं रविजं निहत्य ।
MT-05-047c	पूर्वं हि मारुतिमवाप रवेः सुतोऽयं तेनास्य वालिनमहन्‌ रघुपः प्रतीपम्‌ ॥
MT-05-048a	एवं सुराश्‍च पवनस्य वशे यतोऽतः सुग्रीवमत्र तु परत्र च शक्रसूनुम्‌ ।
MT-05-048c	सर्वे श्रिता हनुमतस्तदनुग्रहाय तत्रागमद्रघुपतिः सह लक्ष्मणेन ॥
MT-05-049a	यत्पादपङ्कजरजः शिरसा बिभर्ति श्रीरब्जजश्‍च गिरिशः सह लोकपालैः।
MT-05-049c	सर्वेश्‍वरस्य परमस्य हि सर्वशक्तेः किं तस्य शत्रुहनने कपयः सहायाः ॥
MT-05-050a	समागते तु राघवे प्लवङ्गमाः ससूर्यजाः।
MT-05-050c	विपुप्लुवुर्भयार्दिता न्यवारयच्च मारुतिः ॥
MT-05-051a	संस्थाप्याशु हरीन्द्रान्‌ जानन्‌ विष्णोर्गुणाननन्तान्‌ सः ।
MT-05-051c	साक्षाद्‌ब्रह्मपिताऽसावित्येतेनास्य पादयो: पेते ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये श्रीरामचरिते हनूमद्दर्शनं नाम पञ्चमोऽध्यायः ॥ 05 ॥

Adhyaya 6

अध्यायः 06

MT-06-001a	उत्थाप्य चैनमरविन्ददलायताक्षश्‍चक्रायितेन वरदेन कराम्बुजेन ।
MT-06-001c	कृत्वा च संविदमनेन नुतोऽस्य चांसं प्रीत्याऽऽरुरोह स हसन्सह लक्ष्मणेन ॥
MT-06-002a	आरोप्य चांसयुगळं भगवन्तमेनं तस्यानुजं च हनुमान्‌ प्रययौ कपीन्द्रम्‌ ।
MT-06-002c	सख्यं चकार हुतभुक्प्रमुखे च तस्य रामेण शाश्‍वतनिजार्तिहरेण शीघ्रम्‌ ॥
MT-06-003a	श्रुत्वास्य दुःखमथ देववरः प्रतिज्ञां चक्रे स वालिनिधनाय हरीश्‍वरोऽपि ।
MT-06-003c	सीतानुमार्गणकृतेऽथ स वालिनैव क्षिप्तां हि दुन्दुभितनुं समदर्शयच्च ॥
MT-06-004a	वीक्ष्यैव तां निपतितामथ रामदेवः सोऽङ्गुष्ठमात्रचलनादतिलीलयैव । 
MT-06-004c	सम्प्रास्य योजनशतेऽथ तयैव चोर्वीं सर्वान्‌ विदार्य दितिजानहनद्रसास्थान्‌ ॥
MT-06-005a	शर्वप्रसादजबलाद्दितिजानवध्यान्‌ सर्वान्निहत्य कुणपेन पुनश्च सख्या ।
MT-06-005c	भीतेन वालिबलतः कथितः स्म सप्त सालान्प्रदर्श्य दितिजान्सुदृढांश्च वज्रात् ॥
MT-06-006a	एकैकमेषु स विकम्पयितुं समर्थः पत्राणि लोप्तुमपि तूत्सहते न शक्तः ।
MT-06-006c	विष्वक्स्थितान्‌ यदि भवान्‌ प्रतिभेत्स्यतीमानेकेषुणा तर्हि वालिवधे समर्थः ॥
MT-06-007a	जेतुं चतुर्गुणबलो हि पुमान्‌ प्रभुः स्याद्धन्तुं शताधिकबलोऽतिबलं सुशक्तः ।
MT-06-007c	तस्मादिमान्‌ हरिहयात्मजबाह्वलोप्यपत्रान्‌ विभिद्य मम संशयमाशु भिन्धि ॥
MT-06-008a	श्रुत्वाऽस्य वाक्यमवमृश्य दितेः सुतांस्तान्‌ धातुर्वरादखिलपुम्भिरभेद्यरूपान्‌ ।
MT-06-008c	ब्रह्मत्वमाप्तुमचलं तपसि प्रवृत्तानेकेषुणा सपदि तान्‌ प्रविभेद रामः ॥
MT-06-009a	सन्धाय कार्मुकवरे निशिते तु बाणेऽथाऽकृष्य दक्षिणभुजेन तदा प्रमुक्ते ।
MT-06-009c	रामेण सत्वरमनन्तबलेन सर्वे चूर्णीकृताः सपदि ते तरवो रवेण ॥
MT-06-010a	भित्वा च तान्‌ सगिरि कुं भगवत्प्रमुक्तः पाताळसप्तकमथात्र च ये त्ववध्याः ।
MT-06-010c	नाम्नाऽसुराः कुमुदिनोऽब्जजवाक्यरक्षाः सर्वांश्‍च तानदहदाशु शरः स एकः ॥
MT-06-011a	नैतद्विचित्रममितोरुबलस्य विष्णोर्यत्प्रेरणात्‌ सपवनस्य भवेत्‌ प्रवृत्तिः ।
MT-06-011c	लोकस्य सप्रकृतिकस्य सरुद्रकालकर्मादिकस्य तदपीदमनन्यसाध्यम्‌ ॥
MT-06-012a	दृष्ट्वा बलं भगवतोऽथ हरीश्‍वरोऽसावग्रे निधाय तमयात्‌ पुरमग्रजस्य । 
MT-06-012c	आश्रुत्य रावमनुजस्य बिलात्‌ स चाऽगादभ्येनमाशु दयिताप्रतिवारितोऽपि ॥
MT-06-013a	तन्मुष्टिभिः प्रतिहतः प्रययावशक्तः सुग्रीव आशु रघुपोऽपि हि धर्ममीक्षन्‌ ।
MT-06-013c	नैनं जघान विदिताखिललोकचेष्टोऽप्येनं स आह युधि वां न मया विविक्तौ ॥
MT-06-014a	सौभ्रात्रमेष यदि वाञ्छति वालिनैव नाहं निरागसमथाग्रजनिं हनिष्ये ।
MT-06-014c	दीर्घः सहोदरगतो न भवेद्धि कोपो दीर्घोऽपि कारणमृते विनिवर्तते च ॥
MT-06-015a	कोपः सहोदरजने पुनरन्तकाले प्रायो निवृत्तिमुपगच्छति तापकश्‍च ।
MT-06-015c	एकस्य भङ्ग इति नैव झडित्यपास्तदोषो निहन्तुमिह योग्य इति स्म मेने ॥
MT-06-016a	तस्मान्न बन्धुजनगे जनिते विरोधे कार्यो वधस्तदनुबन्धुभिराश्‍वितीह ।
MT-06-016c	धर्मं प्रदर्शयितुमेव रवेः सुतस्य भावी न ताप इति विच्च न तं जघान ॥
MT-06-017a	यः प्रेरकः सकलशेमुषिसन्ततेश्‍च तस्याज्ञता कुत इहेशवरस्य विष्णोः ।
MT-06-017c	तेनोदितोऽथ सुदृढं पुनरागतेन वज्रोपमं शरममूमुचदिन्द्रसूनोः ॥
MT-06-018a	रामाज्ञयैव लतया रविजे विभक्ते वायोः सुतेन रघुपेण शरे च मुक्ते ।
MT-06-018c	श्रुत्वाऽस्य शब्दमतुलं हृदि तेन विद्ध इन्द्रात्मजो गिरिरिवापतदाशु सन्नः ॥
MT-06-019a	भक्तो ममैष यदि मामभिपश्यतीह पादौ ध्रुवं मम समेष्यति निर्विचारः ।
MT-06-019c	योग्यो वधो न हि जनस्य पदानतस्य राज्यार्थिना रविसुतेन वधोऽर्थितश्‍च ॥
MT-06-020a	कार्यं ह्यभीष्टमपि तत्‌ प्रणतस्य पूर्वं शस्तो वधो न पदयोः प्रणतस्य चैव ।
MT-06-020c	तस्माददृश्यतनुरेव निहन्मि शक्रपुत्रं त्वितीह तमदृष्टतया जघान ॥
MT-06-021a	यः प्रेरकः सकललोकबलस्य नित्यं पूर्णाव्ययोच्चबलवीर्यतनुः स्वतन्त्रः ।
MT-06-021c	किं तस्य दृष्टिपथगस्य च वानरोऽयं कर्तैशचापमपि येन पुरा विभग्नम्‌ ॥
MT-06-022a	सन्नेऽथ वालिनि जगाम च तस्य पार्श्‍वं प्राहैनमार्द्रवचसा यदि वाञ्छसि त्वम्‌ ।
MT-06-022c	उज्जीवयिष्य इति नैच्छदसौ त्वदग्रे को नाम नेच्छति मृतिं पुरुषोत्तमेति ॥
MT-06-023a	कार्याणि तस्य चरमाणि विधाय पुत्रं त्वग्रे निधाय रविजः कपिराज्य आसीत्‌ ।
MT-06-023c	रामोऽपि तद्गिरिवरे चतुरोऽथ मासान्‌ दृष्ट्वा घनागममुवास सलक्ष्मणोऽसौ ॥
MT-06-024a	अथातिसक्ते क्षितिपे कपीनां प्रविस्मृते रामकृतोपकारे ।
MT-06-024c	प्रसह्यँ तं बुद्धिमतां वरिष्ठो रामाङि्‌घ्रभक्तो हनुमानुवाच ॥
MT-06-025a	न विस्मृतिस्ते रघुवर्यकार्ये कार्या कथञ्चित्स हि नोऽभिपूज्यः।
MT-06-025c	न चेत्स्वयं कर्तुमभीष्टमद्य ते ध्रुवं बलेनापि हि कारयामि ॥
MT-06-026a	स एवमुक्त्वा हरिराजसन्निधौ द्वीपेषु सप्तस्वपि वानरान्‌ प्रति ।
MT-06-026c	सम्मेळनायाऽशुगतीन्‌ स्म वानरान्‌ प्रस्थापयामास समस्तशः प्रभुः ॥
MT-06-027a	हरीश्‍वराज्ञाप्रणिधानपूर्वकं हनूमता ते प्रहिता हि वानराः । 
MT-06-027c	समस्तशैलद्रुमषण्डसंस्थितान्‌ हरीन्‌ समादाय तदाऽभिजग्मुः ॥
MT-06-028a	तदैव रामोऽपि हि भोगसक्तं प्रमत्तमालक्ष्य कपीश्‍वरं प्रभुः ।
MT-06-028c	जगाद सौमित्रिमिदं वचो मे प्लवङ्गमेशाय वदाऽशु याहि ॥
MT-06-029a	यदि प्रमत्तोऽसि मदीयकार्ये नयाम्यहं त्वेन्द्रसुतस्य मार्गम्‌ ।
MT-06-029c	प्रायः स्वकार्ये प्रतिपादिते हि मदोद्धता न प्रतिकर्तुमीशते ॥
MT-06-030a	इतीड्यरामेण समीरिते तदा ययौ सबाणः सधनुः स लक्ष्मणः ।
MT-06-030c	दृष्ट्वैैव तं तेन सहैव तापनिर्भयाद्ययौ रामपदान्तिकं त्वरन्‌ ॥
MT-06-031a	हनूमतः साधुवचोभिराशु प्रसन्नचेतस्यधिपे कपीनाम्‌ ।
MT-06-031c	समागते सर्वहरिप्रवीरैः सहैव तं वीक्ष्य ननन्द राघवः ॥
MT-06-032a	ससम्भ्रमं तं पतितं पदाब्जयोस्त्वरन्‌ समुत्थाप्य समाश्लिषत्‌ प्रभुः।
MT-06-032c	स चोपविष्टो जगदीशसन्निधौ तदाज्ञयैवादिशदाशु वानरान्‌ ॥
MT-06-033a	समस्तदिक्षु प्रहितेषु तेन प्रभुर्हनूमन्तमिदं बभाषे ।
MT-06-033c	न कश्‍चिदीशस्त्वदृतेऽस्ति साधने समस्तकार्यप्रवरस्य मेऽस्य ॥
MT-06-034a	अतस्त्वमेव प्रतियाहि दक्षिणां दिशं समादाय मदङ्गुलीयकम्‌ ।
MT-06-034c	इतीरितोऽसौ पुरुषोत्तमेन ययौ दिशं तां युवराजयुक्तः ॥
MT-06-035a	समस्तदिक्षु प्रतियापिता हि ते हरीश्‍वराज्ञामुपधार्य मासतः ।
MT-06-035c	समाययुस्तेऽङ्गदजाम्बवन्मुखाः सुतेन वायोः सहिता न चाऽययुः ॥
MT-06-036a	समस्तदुर्गप्रवरे दुरासदं विमार्गतां विन्ध्यगिरिं महात्मनाम्‌ ।
MT-06-036c	गतः स कालो हरिराडुदीरितः समासदंश्‍चाथ बिलं महाद्भुतम् ॥
MT-06-037a	कृतं मयेनातिविचित्रमुत्तमं समीक्ष्य तत्‌ तार उवाच चाङ्गदम्‌ ।
MT-06-037c	वयं न यामो हरिराजसन्निधिं विलङ्घितो नः समयो यतोऽस्य ॥
MT-06-038a	दुरासदोऽसावतिचण्डशासनो हनिष्यति त्वामपि किं मदादिकान्‌ ।
MT-06-038c	अगम्यमेतद्‌ बिलमाप्य तत्‌ सुखं वसाम सर्वे किमसाविहाऽचरेत्‌ ॥
MT-06-039a	न चैव रामेण सलक्ष्मणेन प्रयोजने नो वनचारिणां सदा ।
MT-06-039c	न चेह नः पीडयितुं स च क्षमस्ततो ममेयं सुविनिश्‍चितो मतिः ॥
MT-06-040a	इतीरितं मातुलवाक्यामाशु स आददे वालिसुतोऽपि सादरम्‌ ।
MT-06-040c	उवाच वाक्यं च न नो हरीश्‍वरः क्षमी भवेल्लङ्घितशासनानाम्‌ ॥
MT-06-041a	राज्यार्थिना येन हि घातितोऽग्रजो हृताश्‍च दाराः सुनृशंसकेन ।
MT-06-041c	स नः कथं रक्ष्यति शासनातिगान्‌ निराश्रयान्‌ दुर्बलकान्‌ बले स्थितः ॥
MT-06-042a	इतीरिते शक्रसुतात्मजेन तथेति होचुः सह जाम्बवन्मुखाः ।
MT-06-042c	सर्वेऽपि तेषामथ चैकमत्यं दृष्ट्वा हनूमानिदमाबभाषे ॥
MT-06-043a	विज्ञातमेतद्धि मयाऽङ्गदस्य राज्याय ताराभिहितं हि वाक्यम्‌ ।
MT-06-043c	साध्यं न चैतन्न हि वायुसूनू रामप्रतीपं वचनं सहेत ॥
MT-06-044a	न चाहमाक्रष्टुमुपायतोऽपि शक्यः कथञ्चित्‌ सकलैः समेतैः ।
MT-06-044c	सन्मार्गतो नैव च राघवस्य दुरन्तशक्तेर्बलमप्रधृष्यम्‌ ॥
MT-06-045a	वचो ममैतद्यदि चाऽदरेण ग्राह्यं भवेद्वस्तदतिप्रियं मे ।
MT-06-045c	न चेद्बलादप्यनये प्रवृत्तान्‌ प्रशास्य सन्मार्गगतान्‌ करोमि ॥
MT-06-046a	इतीरितं तत्पवनात्मजस्य श्रुत्वाऽतिभीता धृतमूकभावाः ।
MT-06-046c	सर्वेऽनुजग्मुस्तमथाद्रिमुख्यं माहेन्द्रमासेदुरगाधबोधाः ॥
MT-06-047a	निरीक्ष्य ते सागरमप्रधृष्यमपारमेयं सहसा विषण्णाः।
MT-06-047c	दृढं निराशाश्‍च मतिं हि दध्रुः प्रायोपवेशाय तथा च चक्रुः ॥
MT-06-048a	प्रायोपविष्टाश्‍च कथा वदन्तो रामस्य संसारविमुक्तिदातुः ।
MT-06-048c	जटायुषः पातनमूचुरेतत्सम्पातिनाम्नः श्रवणं जगाम ॥
MT-06-049a	तस्याग्रजोऽसावरुणस्य सूनुः सूर्यस्य बिम्बं सह तेन यातः ।
MT-06-049c	जवं परीक्षन्नथ तं सुतप्तं गुप्त्वा पतत्रक्षयमाप्य चापतत्‌ ॥
MT-06-050a	स दग्धपक्षः सवितृप्रतापाच्छ्रुत्वैव रामस्य कथां सपक्षः ।
MT-06-050c	भूत्वा पुनश्‍चाऽशु मृतिं जटायुषः शुश्राव पृष्ट्वा पुनरेव सम्यक्‌ ॥
MT-06-051a	स रावणस्याथ गतिं सुतोक्तां निवेद्य दृष्ट्वा जनकात्मजाकृतिम्‌ ।
MT-06-051c	स्वयं तथाऽशोकवने निषण्णामवोचदेभ्यो हरिपुङ्गवेभ्यः ॥
MT-06-052a	ततस्तु ते ब्रह्मसुतेन पृष्टा न्यवेदयन्नात्मबलं पृथक्पृथक्‌ ।
MT-06-052c	दशैव चाऽरभ्य दशोत्तरस्य क्रमात्‌ पथो योजनतोऽतियाने ॥
MT-06-053a	सनीलमैन्दद्विविदाः सताराः सर्वेऽप्यशीत्याः परतो न शक्ताः ।
MT-06-053c	गन्तुं यदाऽथाऽत्मबलं स जाम्बवान्‌ जगाद तस्मात्‌ पुनरष्टमांशम्‌ ॥
MT-06-054a	बलेर्यदा विष्णुरवाप लोकांस्त्रिभिः क्रमैर्नन्दिरवं प्रकुर्वता ।
MT-06-054c	तदा मया भ्रान्तमिदं जगत्त्रयं सवेदनं जानु ममास मेरुतः ॥
MT-06-055a	अतो जवो मे न हि पूर्वसम्मितः पुरा त्वहं षण्णवतिप्लवोऽस्मि ।
MT-06-055c	ततः कुमारोऽङ्गद आह चास्माच्छतं प्लवेयं न ततोऽभिजाने ॥
MT-06-056a	आपूरिते तैः सकलैः शतस्य गमागमे शत्रुबलं च वीक्ष्य ।
MT-06-056c	सुदुर्गमत्वं च निशाचरेशपुर्याः स धातुः सुत आबभाषे ॥
MT-06-057a	अयं हि गृध्रः शतयोजनं गिरिं त्रिकूटमाहेत उतात्र विघ्नाः ।
MT-06-057c	भवेयुरन्येऽपि ततो हनूमानेकः समर्थो न परोऽस्ति कश्‍चित्‌ ॥
MT-06-058a	उक्त्वा स इत्थं पुनराह सूनुं प्राणस्य निःसीमबलं प्रशंसयन्‌ ।
MT-06-058c	त्वमेक एवात्र परं समर्थः कुरुष्व चैतत्परिपाहि वानरान्‌ ॥
MT-06-059a	इतीरितोऽसौ हनुमान्निजेप्सितं तेषामशक्तिं प्रकटां विधाय ।
MT-06-059c	अवर्धताऽशु प्रविचिन्त्य रामं सुपूर्णशक्तिं चरितोस्तदाज्ञाम्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये श्रीरामचरिते समुद्रतरणनिश्चयो नाम षष्ठोऽध्यायः ॥ 06 ॥

Adhyaya 7

अध्यायः 07

MT-07-001a	रामाय शाश्‍वतसुविस्तृतषड्‌गुणाय सर्वेश्‍वराय सुखसारमहार्णवाय । 
MT-07-001c	नत्वा लिलङ्घयिषुरर्णवमुत्पपात निष्पीड्य तं गिरिवरं पवनस्य सूनुः ॥
MT-07-002a	चुक्षोभ वारिधिरनुप्रययौ च शीघ्रं यादोगणैः सह तदीयबलाभिकृष्टः ।
MT-07-002c	वृक्षाश्‍च पर्वतगताः पवनेन पूर्वं क्षिप्तोऽर्णवे गिरिरुदागमदस्य हेतोः ॥
MT-07-003a	स्यालो हरस्य गिरिपक्षविनाशकाले क्षिप्तोऽर्णवे स मरुतोर्वरितात्मपक्षः ।
MT-07-003c	हैमो गिरिः पवनजस्य तु विश्रमार्थमुद्भिद्य वारिधिमवर्धदनेकसानुः ॥
MT-07-004a	नैवात्र विश्रमणमैच्छत निःश्रमोऽसौ निःसीमपौरुषबलस्य कुतः श्रमोऽस्य ।
MT-07-004c	आश्लिष्य पर्वतवरं स ददर्श गच्छन्‌ देवैस्तु नागजननीं प्रहितां वरेण ॥
MT-07-005a	जिज्ञासुभिर्निजबलं तव भक्षमेतु यद्यत्त्वमिच्छसि तदित्यमरोदितायाः । 
MT-07-005c	आस्यं प्रविश्य सपदि प्रविनिःसृतोऽस्माद्देवाननन्दयदुत स्वृतमेषु रक्षन्‌ ॥
MT-07-006a	दृष्ट्वा सुरप्रणयितां बलमस्य चोग्रं देवाः प्रतुष्टुवुरमुं सुमनोभिवृष्ट्या ।
MT-07-006c	तैरादृतः पुनरसौ वियतैव गच्छन्‌ छायाग्रहं प्रतिददर्श च सिंहिकाख्यम्‌ ॥
MT-07-007a	लङ्कावनाय सकलस्य च निग्रहेऽस्याः सामर्थ्यमप्रतिहतं प्रददौ विधाता ।
MT-07-007c	छायामवाक्षिपदसौ पवनात्मजस्य सोऽस्याः शरीरमनुविश्य बिभेद चाऽशु ॥
MT-07-008a	निस्सीममात्मबलमित्यनुदर्शयानो हत्वैव तामपि विधातृवराभिगुप्ताम्‌ ।
MT-07-008c	लम्बे स लम्बशिखरे निपपात लङ्काप्राकाररूपकगिरावथ सञ्चुकोच ॥
MT-07-009a	भूत्वा बिलाळसमितो निशि तां पुरीं च प्राप्स्यन्‌ ददर्श निजरूपवतीं स लङ्काम्‌ ।
MT-07-009c	रुद्धोऽनयाऽश्‍वथ विजित्य च तां स्वमुष्टिपिष्टां तयाऽनुमत एव विवेश लङ्काम्‌ ॥
MT-07-010a	मार्गमाणो बहिश्‍चान्तः सोऽशोकवनिकातळे ।
MT-07-010c	ददर्श शिंशुपावृक्षमूलस्थितरमाकृतिम्‌ ॥
MT-07-011a	नरलोकविडम्बस्य जानन्‌ रामस्य हद्गतम्‌ ।
MT-07-011c	तस्य चेष्टानुसारेण कृत्वा चेष्टाश्‍च संविदः ॥
MT-07-012a	तादृक्चेष्टासमेताया अङ्गुलीयमदात्‌ ततः ।
MT-07-012c	सीताया यानि चैवासन्नाकृतेस्तानि सर्वशः ॥
MT-07-013a	भूषणानि द्विधा भूत्वा तान्येवासंस्तथैव च । 
MT-07-013c	अथ चूळामणिं दिव्यं दातुं रामाय सा ददौ ॥
MT-07-014a	यद्यप्येतन्न पश्यन्ति निशाचरगणास्तु ते ।
MT-07-014c	द्युलोकचारिणः सर्वं पश्यन्त्यृषय एव च ॥
MT-07-015a	तेषां विडम्बनायैव दैत्यानां वञ्चनाय च ।
MT-07-015c	पश्यतां कलिमुख्यानां विडम्बोऽयं कृतो भवेत्‌ ॥
MT-07-016a	कृत्वा कार्यमिदं सर्वं विशङ्कः पवनात्मजः ।
MT-07-016c	आत्माविष्करणे चित्तं चक्रे मतिमतां वरः ॥
MT-07-017a	अथ वनमखिलं तद्रावणस्यावलुम्प्य क्षितिरुहमिममेकं वर्जयित्वाऽशु वीरः ।
MT-07-017c	रजनिचरविनाशं काङ्क्षमाणोऽतिवेलं मुहुरतिरवनादी तोरणं चारुरोह ॥
MT-07-018a	अथाशृणोद्दशाननः कपीन्द्रचेष्टितं परम्‌ ।
MT-07-018c	दिदेश किङ्करान्‌ बहून्‌ कपिर्निगृह्यतामिति ॥
MT-07-019a	समस्तशो विमृत्यवो वराद्धरस्य किङ्कराः । 
MT-07-019c	समासदन्‌ महाबलं सुरान्तरात्मोङ्गजम्‌ ॥
MT-07-020a	अशीतिकोटियूथपं पुरस्सराष्टकायुतम्‌ ।
MT-07-020c	अनेकहेतिसङ्कुलं कपीन्द्रमावृणोद्‌ बलम्‌ ॥
MT-07-021a	समावृतस्तथाऽयुधैः स ताडितश्‍च तैर्भृशम्‌ ।
MT-07-021c	चकार तान्‌ समस्तशस्तळप्रहारचूर्णितान्‌ ॥
MT-07-022a	पुनश्‍च मन्त्रिपुत्रकान्‌ स रावणप्रचोदितान्‌ ।
MT-07-022c	ममर्द सप्तपर्वतप्रभान्‌ वराभिरक्षितान्‌ ॥
MT-07-023a	बलाग्रगामिनस्तथा स शर्ववाक्सुगर्वितान्‌ ।
MT-07-023c	निहत्य सर्वराक्षसां तृतीयभागमक्षिणोत्‌ ॥
MT-07-024a	अनौपमं हरेर्बलं निशम्य राक्षसाधिपः ।
MT-07-024c	कुमारमक्षमात्मनः समं सुतं न्ययोजयत्‌ ॥
MT-07-025a	स सर्वलोकसाक्षिणः सुतं शरैर्ववर्ष ह । 
MT-07-025c	शितैर्वरास्त्रमन्त्रितैर्न चैनमभ्यचालयत्‌ ॥
MT-07-026a	स मण्डमध्यकासुतं समीक्ष्य रावणोपमम्‌ ।
MT-07-026c	तृतीय एष चांशको बलस्य हीत्यचिन्तयत्‌ ॥
MT-07-027a	निधार्य एव रावणः स राघवस्य नान्यथा । 
MT-07-027c	यदीन्द्रजिन्मया हतो न चास्य शक्तिरीक्ष्यते ॥
MT-07-028a	अतस्तयोः समो मया तृतीय एष हन्यते । 
MT-07-028c	विचार्य चैवमाशु तं पदोः प्रगृह्य पुप्लुवे ॥
MT-07-029a	स चक्रवद्‌ भ्रमातुरं विधाय रावणात्मजम्‌ ।
MT-07-029c	अपोथयद्धरातळे क्षणेन मारुतीतनुः ॥
MT-07-030a	विचूर्णिते धरातळे निजे सुते स रावणः ।
MT-07-030c	निशम्य शोकतापितस्तदग्रजं समादिशत्‌ ॥
MT-07-031a	अथेन्द्रजिन्महाशरैर्वरास्त्रसम्प्रयोजितैः ।
MT-07-031c	ततक्ष वानरोत्तमं न चाशकद्विचालने ॥
MT-07-032a	अथास्त्रमुत्तमं विधेर्युयोज सर्वदुष्षहम्‌ ।
MT-07-032c	स तेन ताडितो हरिर्व्यचिन्तयन्निराकुलः ॥
MT-07-033a	मया वरा विलङ्घिता ह्यनेकशः स्वयम्भुवः । 
MT-07-033c	स माननीय एव मे ततोऽत्र मानयाम्यहम्‌ ॥
MT-07-034a	इमे च कुर्युरत्र किं प्रहृष्टरक्षसां गणाः ।
MT-07-034c	इतीह लक्ष्यमेव मे स रावणश्‍च दृश्यते ॥
MT-07-035a	इदं समीक्ष्य बद्धवत्‌ स्थितं कपीन्द्रमाशु ते ।
MT-07-035c	बबन्धुरन्यपाशकैर्जगाम चास्त्रमस्य तत्‌ ॥
MT-07-036a	अथ प्रगृह्य तं कपिं समीपमानयंश्‍च ते । 
MT-07-036c	निशाचरेश्‍वस्य तं स पृष्टवांश्‍च रावणः ॥
MT-07-037a	कपे कुतोऽसि कस्य वा किमर्थमीदृशं कृतम्‌ ।
MT-07-037c	इतीरितः स चावदत्‌ प्रणम्य राममीश्‍वरम्‌ ॥
MT-07-038a	अवैहि दूतमागतं दुरन्तविक्रमस्य माम्‌ ।
MT-07-038c	रघूत्तमस्य मारुतिं कुलक्षये तवेश्‍वरम्‌ ॥
MT-07-039a	न चेत्‌ प्रदास्यसि त्वरन्‌ रघूत्तमप्रियां तदा ।
MT-07-039c	सपुत्रमित्रबान्धवो विनाशमाशु यास्यसि ॥
MT-07-040a	न रामबाणधारणे क्षमाः सुरेश्‍वरा अपि । 
MT-07-040c	विरिञ्चिशर्वपूर्वकाः किमु त्वमल्पसारकः ॥
MT-07-041a	प्रकोपितस्य तस्य कः पुरःस्थितौ क्षमो भवेत्‌ ।
MT-07-041c	सुरासुरोरगादिके जगत्यचिन्त्यकर्मणः ॥
MT-07-042a	इतीरिते वधोद्यतं न्यवारयद्विभीषणः ।
MT-07-042c	स पुच्छदाहकर्मणि न्ययोजयन्निशाचरान्‌ ॥
MT-07-043a	अथास्य वस्त्रसञ्चयैः पिधाय पुच्छमग्नये ।
MT-07-043c	ददुर्ददाह नास्य तन्मरुत्सखो हुताशनः ॥
MT-07-044a	ममर्ष सर्वचेष्टितं स रक्षसां निरामयः।
MT-07-044c	बलोद्धतश्‍च कौतुकात्‌ प्रदग्धुमेव तां पुरीम्‌ ॥
MT-07-045a	ददाह चाखिलं पुरं स्वपुच्छगेन वह्निना । 
MT-07-045c	कृतिस्तु विश्‍वकर्मणोऽप्यदह्यतास्य तेजसा ॥
MT-07-046a	सुवर्णरत्नकारितां स राक्षसोत्तमैः सह ।
MT-07-046c	प्रदह्य सर्वशः पुरीं मुदाऽन्वितो जगर्ज च ॥
MT-07-047a	स रावणं सपुत्रकं तृणोपमं विधाय च ।
MT-07-047c	तयोः प्रपश्यतोः पुरं विदाय भस्मसाद्ययौ ॥
MT-07-048a	विलङ्घ्य चार्णवं पुनः स्वजातिभि प्रपूजितः ।
MT-07-048c	प्रभक्ष्य वानरेशितुर्मधु प्रभुं समेयिवान्‌ ॥
MT-07-049a	रामं सुरेश्‍वरमगण्यगुणाभिरामं सम्प्राप्य सर्वकपिवीरवरैः समेतः।
MT-07-049c	चूळामणिं पवनजः पदयोर्निधाय सर्वाङ्गकैः प्रणतिमस्य चकार भक्त्या ॥
MT-07-050a	रामोऽपि नान्यदनुदातुममुष्य योग्यमत्यन्तभक्तिमरमस्य विलक्ष्य किञ्चित् ।
MT-07-050c	स्वात्मप्रदानमधिकं पवनात्मजस्य कुर्वन् समाश्लिषदमुं परमाभितुष्टः ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये श्रीरामचरिते हनूमत्प्रतियानं नाम सप्तमोऽध्यायः ॥ 07 ॥

Adhyaya 8

अध्यायः 08

MT-08-001a	श्रुत्वा हनूमदुदितं कृतमस्य सर्वं प्रीतः प्रयाणमभिरोचयते स रामः ।
MT-08-001c	आरुह्य वायुसुतमङ्गदगेन युक्तः सौमित्रिणा सरविजः सह सेनयाऽगात्‌ ॥
MT-08-002a	सम्प्राप्य दक्षिणमपान्निधिमत्र देवः शिश्ये जगद्गुरुतमोऽप्यविचिन्त्यशक्तिः ।
MT-08-002c	अग्रे हि मार्दवमनुप्रथयन्‌ स धर्मं पन्थानमर्थितुमपाम्पतितः प्रतीतः ॥
MT-08-003a	तत्राऽजगाम स विभीषणनामधेयो रक्षःपतेरवरजोऽप्यथ रावणेन ।
MT-08-003c	भक्तोऽधिकं रघुपतावति धर्मनिष्ठस्त्यक्तो जगाम शरणं च रघूत्तमं तम्‌ ॥
MT-08-004a	ब्रह्मात्मजेन रविजेन बलप्रणेत्रा नीलेन मैन्दविविदाङ्गदतारपूर्वैः ।
MT-08-004c	सर्वैश्‍च शत्रुसदनादुपयात एष भ्राताऽस्य न ग्रहणयोग्य इति स्थिरोक्तः ॥
MT-08-005a	अत्राऽह रूपमपरं बलदेवताया ग्राह्यः स एष नितरां शरणं प्रपन्नः ।
MT-08-005c	भक्तश्‍च रामपदयोर्विनिशिष्णु रक्षो विज्ञाय राज्यमुपभोक्तुमिहाभियातः ॥
MT-08-006a	इत्युक्तवत्यथ हनूमति देवदेवः सङ्गृह्य तद्वचनमाह यथैव पूर्वम्‌ । 
MT-08-006c	सुग्रीवहेतुत इमं स्थिरमाग्रहीष्ये पादप्रपन्नमिदमेव सदा व्रतं मे ॥
MT-08-007a	सब्रह्मकाः सुरगणाः सहदैत्यमर्त्याः सर्वे समेत्य च मदङ्गुलिचालनेऽपि । 
MT-08-007c	नेशा भयं न मम रात्रिचरादमुष्माच्छुद्धस्वभाव इति चैनमहं विजाने ॥
MT-08-008a	इत्युक्तवाक्य उत तं स्वजनं विधाय राज्येऽभ्यषेचयदपारसुसत्वराशिः ।
MT-08-008c	मत्वा तृणोपममशेषसदन्तकं तं रक्षःपतिं त्ववरजस्य ददौ स लङ्काम्‌ ॥
MT-08-009a	कल्पान्तमस्य निशिचारपतित्वपूर्वमायुः प्रदाय निजलोकगतिं तदन्ते ।
MT-08-009c	रात्रित्रयेऽप्यनुपगामिनमीक्ष्य सोऽब्धिं चुक्रोध रक्तनयनान्तमयुञ्जदब्धौ ॥
MT-08-010a	सक्रोधदीप्तनयनान्तहतः परस्य शोषं क्षणादुपगतो दनुजादिसत्वैः ।
MT-08-010c	सिन्धुः शिरस्यर्हणं परिगृह्य रूपी पादारविन्दमुपगम्य बभाष एतत्‌ ॥
MT-08-011a	तं त्वा वयं जडधियो न विदाम भूमन्‌ कूटस्थमादिपुरुषं जगतामधीशम्‌ ।
MT-08-011c	त्वं सत्वतः सुरगणान्‌ रजसो मनुष्यांस्तार्तीयतोऽसुरगणानभितस्तथास्राः ॥
MT-08-012a	कामं प्रयाहि जहि विश्रवसोऽवमेहं त्रैलोक्यरावणमवाप्नुहि वीरपत्नीम्‌ ।
MT-08-012c	बध्नीहि सेतुमिह ते यशसो वितत्यै गायन्ति दिग्विजयिनो यमुपेत्य भूपाः ॥
MT-08-013a	इत्युक्तवन्तममुमाश्‍वनुगृह्य बाणं तस्मै धृतं दितिसुतात्मसु चान्त्यजेषु ।
MT-08-013c	शार्वाद्वराद्विगतमृत्युषु दुर्जयेषु निःसङ्ख्यकेष्वमुचदाशु ददाह सर्वान्‌ ॥
MT-08-014a	कृत्वेरणं तदथ मूलफलानि चात्र सम्यग्विधाय भवशत्रुरमोघचेष्टः ।
MT-08-014c	बद्धुं दिदेश सुरवर्धकिनोऽवतारं तज्जं नळं हरिवरानपरांश्‍च सेतुम्‌ ॥
MT-08-015a	बध्वोदधौ रघुपतिर्विविधाद्रिकूटैः सेतुं कपीन्द्रकरकम्पितभूरुहाङ्गैः ।
MT-08-015c	सुग्रीवनीलहनुमत्प्रमुखैरनेकैः लङ्कां विभीषणदृशाऽविशदाशु दग्धाम्‌ ॥
MT-08-016a	प्राप्तं निशाम्य परमं भुवनैकसारं निःसीमपौरुषमनन्तमसौ दशास्यः ।
MT-08-016c	त्रासाद्विषण्णहृदयो नितरां बभूव कर्तव्यकर्मविषये च विमूढचेताः ॥
MT-08-017a	प्रस्थाप्य वालिसुतमेव च राजनीत्यै रामस्तदुक्तवचनेऽप्यमुनाऽगृहीते ।
MT-08-017c	द्वारो रुरोध स चतस्र उदीर्णसैन्यो रक्षःपतेः पुर उदारगुणः परेशः ॥
MT-08-018a	द्वारां निरोधसमये स दिदेश पुत्रं वारांपतेर्दिशि सुरेश्‍वरशत्रुमुग्रम्‌ ।
MT-08-018c	प्राच्यां प्रहस्तमदिशद्दिशि वज्रदंष्ट्रं प्रेताधिपस्य शशिनः स्वयमेव चागात्‌ ॥
MT-08-019a	विज्ञाय तत्‌ स भगवान्‌ हनुमन्तमेव देवेन्द्रशत्रुविजयाय दिदेश चाऽशु ।
MT-08-019c	नीलं प्रहस्तनिधनाय च वज्रदंष्ट्रं हन्तुं सुरेन्द्रसुतसूनुमथादिदेश ॥
MT-08-020a	मध्ये हरीश्‍वरमधिज्य धनुर्नियुज्य यस्यां स राक्षसपतिस्स्वयमेेव तां हि ।
MT-08-020c	उद्दिश्य संस्थित उपात्तशरः सखड्‌गो देदीप्यमानवपुरुत्तमपूरुषोऽसौ ॥
MT-08-021a	विद्रावितो हनुमतेन्द्रजिदाशु हस्तं तस्य प्रपन्न इव वीर्यममुष्य जानन्‌ ।
MT-08-021c	नीलो विभीषण उभौ शिलया च शक्त्या सञ्चक्रतुर्यमवशं गमितं प्रहस्तम्‌ ॥
MT-08-022a	नीलस्य नैव वशमेति स इत्यमोघशक्त्या विभीषण इमं प्रजहार साकम्‌ ।
MT-08-022c	तस्मिन्‌ हतेऽङ्गद उपेत्य जघान वज्रदंष्ट्रं निपात्य भुवि शीर्षममुष्य मृद्गन्‌ ॥
MT-08-023a	सर्वेषु तेषु निहतेषु दिदेश धूम्रनेत्रं स राक्षसपतिः स च पश्‍चिमेन ।
MT-08-023c	द्वारेण मारुतसुतं समुपेत्य दग्धो गुप्तोऽपि शूलिवचनेन दुरन्तशक्तिम्‌ ॥
MT-08-024a	अकम्पनोऽपि राक्षसो निशाचरेशचोदितः ।
MT-08-024c	उमापतेर्वरोद्धतः क्षणाद्धतो हनूमता ॥
MT-08-025a	अथास्त्रसम्प्रदीपितैः समस्तशो महोल्मुकैः ।
MT-08-025c	रघुप्रवीरचोदिताः पुरं निशि स्वदाहयन्‌ ॥
MT-08-026a	ततस्तौ निकुम्भोऽथ कुम्भश्‍च कोपात्‌ प्रदिष्टौ दशास्येन कुम्भश्रुतेर्हि ।
MT-08-026c	सुतौ सुप्रहृष्टौ रणायाभियातौ कपींस्तान्‌ बहिः सर्वशो यातयित्वा ॥
MT-08-027a	स कुम्भो विधातुः सुतं तारनीलौ नळं चाश्‍विपुत्रौ जिगायाङ्गदं च ।
MT-08-027c	सुयुद्धं च कृत्वा दिनेशात्मजेन प्रणीतो यमस्याऽशु लोकं सुपापः ॥
MT-08-028a	ततो निकुम्भोऽद्रिवरप्रदारणं महान्तमुग्रं परिघं प्रगृह्य ।
MT-08-028c	ससार सूर्यात्मजमाशु भीतः स पुप्लुवे पश्‍चिमतो धनुःशतम्‌ ॥
MT-08-029a	तं भ्रामयत्याशु भुजेन वीरे भ्रान्ता दिशो द्यौश्‍च सचन्द्रसूर्या ।
MT-08-029c	सुराश्‍च तस्योरु बलं वरं च शर्वोद्भवं वीक्ष्य विषेदुरीषत्‌ ॥
MT-08-030a	अनन्यसाध्यं तमथो निरीक्ष्य समुत्पपाताऽशु पुरोऽस्य मारुतिः ।
MT-08-030c	प्रकाशबाह्वन्तर आह चैनं किमेभिरत्र प्रहराऽयुधं ते ॥
MT-08-031a	इतीरितस्तेन स राक्षसोत्तमो वरादमोघं प्रजहार वक्षसि ।
MT-08-031c	विचूर्णितोऽसौ तदुरस्यभेद्ये यथैव वज्रो विपतौ वृथाऽभवत्‌ ॥
MT-08-032a	विचूर्णिते निजायुधे निकुम्भ एत्य मारुतिम्‌ ।
MT-08-032c	प्रगृह्य चाऽत्मनोंऽसके निधाय जग्मिवान्‌ द्रुतम्‌ ॥
MT-08-033a	प्रगृह्य कण्ठमस्य स प्रधानमारुतात्मजः ।
MT-08-033c	स्वमाशु मोचयंस्ततो न्यपातयद्‌ धरातळे ॥
MT-08-034a	चकार तं रणात्मके मखे रमेशदैवते ।
MT-08-034c	पशुं प्रभञ्जनात्मजो विनेदुरत्र देवताः 
MT-08-035a	सुप्तघ्नो यज्ञकोपश्‍च शकुनिर्देवतापनः ।
MT-08-035c	विद्युज्जिह्वँः प्रमाथी च शुकसारणसंयुताः ॥
MT-08-036a	रावणप्रेरिताः सर्वान्‌ मथ्नन्तः कपिकुञ्जरान्‌ ।
MT-08-036c	अवध्या ब्रह्मवरतो निहता रामसायकैः ॥
MT-08-037a	युद्धोन्मत्तश्‍च मत्तश्‍च देवान्तकनरान्तकौ ।
MT-08-037c	त्रिशिरा अतिकायश्‍च निर्ययू रावणाज्ञया ॥
MT-08-038a	नरान्तको रावणजो हयवर्योपरि स्थितः ।
MT-08-038c	अभीः ससार समरे प्रासोद्यतकरो हरीन्‌ ॥
MT-08-039a	तं दहन्तमनीकानि युवराजोऽङ्गदो बली ।
MT-08-039c	उत्पपात निरीक्ष्याऽशु समदर्शयदप्युरः ॥
MT-08-040a	तस्योरसि प्रासवरं प्रजहार स राक्षसः ।
MT-08-040c	द्विधा समभवत्‌ तत्तु वालिपुत्रस्य तेजसा ॥
MT-08-041a	अथास्य हयमाश्‍वेव निजघान मुखे कपिः ।
MT-08-041c	पेततुश्‍चाक्षिणी तस्य स पपात ममार च ॥
MT-08-042a	स खड्‌गवरमादाय प्रससार रणे कपिम्‌ ।
MT-08-042c	आच्छिद्य खड्‌गमस्यैव निहतो वालिसूनुना ॥
MT-08-043a	गन्धर्वकन्यकासूते निहते रावणात्मजे ।
MT-08-043c	आजगामाग्रजस्तस्य सोदर्यो देवतान्तकः ॥
MT-08-044a	तस्याऽपतत एवाऽशु शरवर्षप्रतापिताः ।
MT-08-044c	प्रदुद्रुवुर्भयात्‌ सर्वे कपयो जाम्बवन्मुखाः ॥
MT-08-045a	स शरं तरसाऽऽदाय रविपुत्रायुधोपमम्‌ ।
MT-08-045c	अङ्गदं प्रजहारोरस्यपतत्‌ स मुमोह च ॥
MT-08-046a	अथ तिग्मांशुतनयः शैलं प्रचलपादपम्‌ ।
MT-08-046c	अभिदुद्राव सङ्गृृह्य चिक्षेप च निशाचरे ॥
MT-08-047a	तमापतन्तमालक्ष्य दूराच्छरविदारितम्‌ ।
MT-08-047c	सुरान्तकश्‍चकाराऽशु दधार च परं शरम्‌ ॥
MT-08-048a	स तमाकर्णमाकृष्य यदमण्डोपमं शरम्‌ ।
MT-08-048c	अविद्ध्यद्धृदये राज्ञः कपीनां स पपात ह ॥
MT-08-049a	बलमप्रतिमं वीक्ष्य सुरशत्रोस्तु मारुतिः ।
MT-08-049c	आह्वयामास युद्धाय केशवः कैटभं यथा ॥
MT-08-050a	तमापतन्तमालोक्य रथं सहयसारथिम्‌ ।
MT-08-050c	चूर्णयित्वा धनुश्‍चास्य समाच्छिद्य बभञ्ज ह ॥
MT-08-051a	अथ खड्‌गं समादाय पुर आपततो रिपोः ।
MT-08-051c	हरिः प्रगृह्य केशेषु पातयित्वैनमाहवे ॥
MT-08-052a	शिरो ममर्द तरसा पवमानात्मजः पदा ।
MT-08-052c	वरदानादवध्यं तं निहत्य पवनात्मजः ।
MT-08-052e	समीडितः सुरवरैः प्लवगैर्वीक्षितो मुदा ॥
MT-08-053a	विद्राविताखिलकपिं वरात्‌ त्रिशिरसं विभोः ।
MT-08-053c	भङ्क्त्‌वा रथं धनुः खड्‌गमाच्छिद्याशिरसं व्यधात्‌ ॥
MT-08-054a	युद्धोन्मत्तश्‍च मत्तश्‍च पार्वतीवरदर्पितौ ।
MT-08-054c	प्रमथन्तौ कपीन्‌ सर्वान्‌ हतौ मारुतिमुष्टिना ॥
MT-08-055a	ततोऽतिकायोऽतिरथो रथेन स्वयम्भुदत्तेन हरीन्‌ प्रमृद्गन्‌ ।
MT-08-055c	चचार कालानलसन्निकाशो गन्धर्विकायां जनितो दशास्यात्‌ ॥
MT-08-056a	बृहत्तनुः कुम्भवदेव कर्णावस्येत्यतो नाम च कुम्भकर्णः ।
MT-08-056c	इत्यस्य सोऽर्कात्मजपूर्वकान्‌ कपीन्‌ जिगाय रामं सहसाऽभ्यधावत्‌ ॥
MT-08-057a	तमापतन्तं शरवर्षधारं महाघनाभं स्तनयित्नुघोषम्‌ ।
MT-08-057c	निवारयामास यथा समीरः सौमित्रिरात्तेष्वसनः शरौघैः ॥
MT-08-058a	ववर्षतुस्तावतिमात्रवीर्यौ शरान्‌ सुरेशाशनितुल्यवेगान्‌ ।
MT-08-058c	तमोमयं चक्रतुरन्तरिक्षं सुशिक्षया क्षिप्रतमास्त्रबाणैः ॥
MT-08-059a	शरैः शरानस्य निवार्य वीरः सौमित्रिरस्त्राणि महास्त्रजालैः ।
MT-08-059c	चिच्छेद बाहू शिरसा सहैव चतुर्भुजोऽभूत्‌ स पुनर्द्विशीर्षः ॥
MT-08-060a	छिन्नेषु तेषु द्विगुणास्यबाहुः पुनः पुनः सोऽथ बभूव वीरः ।
MT-08-060c	उवाच सौमित्रिमथान्तरात्मा समस्तलोकस्य मरुद्‌ विषण्णम्‌ ॥
MT-08-061a	ब्रह्मास्त्रतोऽन्येन न वध्य एष वराद्‌ विधातुः सुमुखेत्यदृश्यः ।
MT-08-061c	रक्षःसुतस्याश्रवणीयमित्थमुक्त्वा समीरोऽरुहदन्तरिक्षम् ॥
MT-08-062a	अथानुजो देवतमस्य सोऽस्त्रं ब्राह्मं तनूजे दशकन्धरस्य ।
MT-08-062c	मुमोच दग्धः सरथाश्‍वसूतस्तेनातिकायः प्रवरोऽस्त्रवित्सु ॥
MT-08-063a	हतेषु पुत्रेषु स राक्षसेशः स्वयं प्रयाणं समरार्थमैच्छत्‌ ।
MT-08-063c	सज्जीभवत्येव निशाचरेशे खरात्मजः प्राह धनुर्धरोत्तमः ॥
MT-08-064a	नियुंक्ष्व मां मे पितुरन्तकस्य वधाय राजन्‌ सहलक्ष्मणं तम्‌ ।
MT-08-064c	कपिप्रवीरांश्‍च निहत्य सर्वान्‌ प्रतोषये त्वामहमद्य सुष्ठु ॥
MT-08-065a	इतीरितेऽनेन नियोजितः स जगाम वीरो मकराक्षनामा ।
MT-08-065c	विधूय सर्वांश्‍च हरिप्रवीरान्‌ सहाङ्गदान्‌ सूर्यसुतेन साकम्‌ ॥
MT-08-066a	अचिन्तयन्‌ लक्ष्मणबाणसङ्घानवज्ञया राममथाऽह्वयद्‌ रणे ।
MT-08-066c	उवाच रामं रजनीचरोऽसौ हतो जनस्थानगतः पिता त्वया ॥
MT-08-067a	केनाप्युपायेन धनुर्धराणां वरः फलं तस्य ददामि तेऽद्य ।
MT-08-067c	इति ब्रुवाणः स सरोजयोनेर्वरादवध्योऽमुचदस्त्रसङ्घान्‌ ॥
MT-08-068a	प्रहस्य रामोऽस्य निवार्य चास्त्रैरस्त्राण्यमेयोऽशनिसन्निभेन ।
MT-08-068c	शिरः शरेणोत्तमकुण्डलोज्ज्वलं खरात्मजस्याथ समुन्ममाथ ॥
MT-08-069a	विदुद्रुवुस्तस्य तु येऽनुयायिनः कपिप्रवीरैर्निहतावशेषिताः ।
MT-08-069c	यथैव धूम्राक्षमुखेषु पूर्वं हतेषु पृथ्वीरुहशैलधारिभिः ॥
MT-08-070a	ततः स सज्जीकृतमात्तधन्वा रथं समास्थाय निशाचरेश्‍वरः ।
MT-08-070c	वृतः सहस्रायुतकोट्यनीकपैर्निशाचरैराशु ययौ रणाय ॥
MT-08-071a	बलैस्तु तस्याथ बलं कपीनां नैकप्रकारायुधपूगभग्नम्‌ ।
MT-08-071c	दिशः प्रदुद्राव हरीन्द्रमुख्याः समार्दयन्नाशु निशाचरांस्तदा ॥
MT-08-072a	गजो गवाक्षो गवयो वृषश्‍च सगन्धमादा धनदेन जाताः ।
MT-08-072c	प्राणादयः पञ्च मरुत्प्रवीराः सः कत्थनो वित्तपतिश्‍च जघ्नुः ॥
MT-08-073a	शरैस्तु तान्‌ षडि्‌भरमोघवेगैर्निपातयामास दशाननो द्राक्‌ ।
MT-08-073c	अथाश्‍विपुत्रौ च सजाम्बवन्तौ प्रजह्रतुः शैलवरैस्त्रिभिस्तम्‌ ॥
MT-08-074a	गिरीन्‌ विदार्याऽशु शरैरथान्याञ्छरान्‌ दशास्योऽमुचदाशु तेषु ।
MT-08-074c	एकैकमेभिर्विनिपातितास्ते ससार तं शक्रसुतात्मजोऽथ ॥
MT-08-075a	शिलां समादाय तमापतन्तं बिभेद रक्षो हृदये शरेण ।
MT-08-075c	दृढाहतः सोऽप्यगमद्‌ धरातळं रवेः सुतोऽथैनमभिप्रजग्मिवान्‌ ॥
MT-08-076a	तद्धस्तगं भूरुहमाशु बाणैर्दशाननः खण्डश एव कृत्वा ।
MT-08-076c	ग्रीवाप्रदेशेऽस्य मुमोच बाणं भृशाहतः सोऽपि पपात भूमौ ॥
MT-08-077a	अथो हनूमानुरगेन्द्रभोगसमं स्वबाहुं भृशमुन्नमय्य ।
MT-08-077c	तताड वक्षस्यधिपं तु रक्षसां मुखैः स रक्तं प्रवमन्‌ पपात ॥
MT-08-078a	स लब्धसञ्ज्ञः प्रशशंस मारुतिं त्वया समो नास्ति पुमान्‌ हि कश्‍चित्‌ ।
MT-08-078c	कः प्रापयेदन्य इमां दशां मामितीरितो मारुतिराह तं पुनः ॥
MT-08-079a	अत्यल्पमेतद्‌ यदुपात्तजीवितः पुनस्त्वमित्युक्त उवाच रावणः ।
MT-08-079c	गृहाण मत्तोऽपि समुद्यतं त्वं मुष्टिप्रहारं त्विति तं पुपोथ ॥
MT-08-080a	किञ्चित्‌ प्रहारेण तु विह्वलाङ्गवत्‌ स्थिते हि तस्मिन्निदमन्तरं मम ।
MT-08-080c	इत्यग्निसूनुं प्रययौ स रावणो निवारितो मारुतिनाऽपि वाचा ॥
MT-08-081a	तमापतन्तं प्रसमीक्ष्य नीलो धनुर्ध्वजाग्राश्‍वरथेषु तस्य ।
MT-08-081c	चचार मूर्धस्वपि चञ्चलोऽलं जळीकृतस्तेन स रावणोऽपि ॥
MT-08-082a	स क्षिप्रमादाय हुताशनास्त्रं मुमोच नीले रजनीचरेशः ।
MT-08-082c	स तेन भूमौ पतितो न चैनं ददाह वह्निः स्वतनुर्यतोऽसौ ॥
MT-08-083a	ततो ययौ राघवमेव रावणो निवारयामास तमाशु लक्ष्मणः ।
MT-08-083c	ततक्षतुस्तावधिकौ धनुर्भृतां शरैः शरीरावरणावदारणैः ॥
MT-08-084a	निवारितस्तेन स रावणो भृशं रुषाऽन्वितो बाणममोघमुग्रम्‌ ।
MT-08-084c	स्वयम्भुदत्तं प्रविकृष्य चाऽशु ललाटमध्ये प्रमुमोच तस्य ॥
MT-08-085a	भृशाहतस्तेन मुमोह लक्ष्मणो रथादवप्लुत्य दशाननोऽपि ।
MT-08-085c	क्षणादभिद्रुत्य बलात्‌ प्रगृह्य स्वबाहुभिर्नेतुमिमं समैच्छत्‌ ॥
MT-08-086a	सम्प्राप्य सञ्ज्ञां स सुविह्वलोऽपि सस्मार रूपं निजमेव लक्ष्मणः ।
MT-08-086c	शेषं हरेरंशयुतं न चास्य स चालनायापि शशाक रावणः ॥
MT-08-087a	बलात्‌ स्वदोर्भिः प्रतिगृह्य चाखिलैर्यदा स वीरं प्रचकर्ष रावणः ।
MT-08-087c	चचाल पृथ्वी सहमेरुमन्दरा ससागरा नैव चचाल लक्ष्मणः ॥
MT-08-088a	सहस्रमूर्ध्नोऽस्य बतैकमूर्ध्नि ससप्तपाताळगिरीन्द्रसागरा ।
MT-08-088c	धराऽखिलेयं ननु सर्षपायति प्रसह्य को नाम हरेत्‌ तमेनम्‌ ॥
MT-08-089a	प्रकर्षति त्वेव निशाचरेश्‍वरे तथैव रामावरजं त्वरान्वितः ।
MT-08-089c	समस्तजीवाधिपतेः परा तनुः समुत्पपाताशु पुरो हनूमान्‌ ॥
MT-08-090a	स मुष्टिमावर्त्य च वज्रकल्पं जघान तेनैव स रावणं रुषा ।
MT-08-090c	प्रसार्य बाहूनखिलैर्मुखैर्वमन्‌ स रक्तमुष्णं व्यसुवत्‌ पपात ॥
MT-08-091a	निपात्य रक्षोधिपतिं स मारुतिः प्रगृह्य सौमित्रिमुरङ्गशायिनः ।
MT-08-091c	जगाम रामाख्यतनोः समीपं सौमित्रिमुद्धर्तुमलं ह्यसौ कपिः ॥
MT-08-092a	स रामसंस्पर्शनिवारितक्लमः समुत्थितस्तेन समुद्धृते शरे ।
MT-08-092c	बभौ यथा राहुमुखात्‌ प्रमुक्तः शशी सुपूर्णो विकचस्वरश्मिभिः ॥
MT-08-093a	स शेषभोगाभमथो जनार्दनः प्रगृह्य चापं सशरं पुनश्‍च ।
MT-08-093c	सुलब्धसञ्ज्ञं रचनीचरेशं जगाद सज्जीभव रावणेति ॥
MT-08-094a	रथं समारुह्य पुनः सकार्मुकः समार्गणो रावण आशु रामम्‌ ।
MT-08-094c	अभ्येत्य सर्वाश्‍च दिशश्‍चकार शरान्धकारः परमास्त्रवेत्ता ॥
MT-08-095a	रथस्थितेऽस्मिन्‌ रजनीचरेशे न मे पतिर्भूमितळे स्थितः स्यात्‌ ।
MT-08-095c	इति स्म पुत्रः पवनस्य रामं स्कन्धं समारोप्य ययौ च राक्षसम्‌ ॥
MT-08-096a	प्रहस्य रामोऽस्य हयान्‌ निहत्य सूतं च कृत्वा तिलशो ध्वजं रथम्‌ ।
MT-08-096c	धनूंषि खड्‌गं सकलायुधानि च्छत्रं च सञ्छिद्य चकर्त मौलिम्‌ ॥
MT-08-097a	कर्तव्यमूढं तमवेक्ष्य रामः पुनर्जगादाऽशु गृहं प्रयाहि ।
MT-08-097c	समस्तभोगाननुभूय शीघ्रं प्रतोष्य बन्धून्‌ पुनरेहि मर्तुम्‌ ॥
MT-08-098a	इतीरितोऽवाग्वदनो ययौ गृहं विचार्य कार्यं सह मन्त्रिभिः स्वकैः ।
MT-08-098c	हतावशिष्टैरथ कुम्भकर्णप्रबोधनायाशु मतिं चकार ॥
MT-08-099a	सशैलशृङ्गासिपरश्‍वधायुधैर्निशाचराणामयुतैरनेकैः ।
MT-08-099c	तच्छ्वासवेगाभिहतैः कथञ्चिद्‌ गतैः समीपं कथमप्यबोधयत्‌ ॥
MT-08-100a	शैलोपमानस्य च मांसराशीन्‌ विधाय भक्ष्यानपि शोणितह्रदान्‌ ।
MT-08-100c	सुतृप्तमेनं परमादरेण समाह्वयामास सभातळाय ॥
MT-08-101a	उवाच चैनं रजनीचरेन्द्रः पराजितोऽस्म्यद्य हि जीवति त्वयि ।
MT-08-101c	रणे नरेणैव च रामनाम्ना कुरुष्व मे प्रीतिममुं निहत्य ॥
MT-08-102a	इतीरितः कारणमप्यशेषं श्रुत्वा जगर्हाग्रजमेव वीरः ।
MT-08-102c	अमोघवीर्येण हि राघवेण त्वया विरोधश्‍चरितो बताद्य ॥
MT-08-103a	प्रशस्यते नो बलिभिर्विरोधः कथञ्चिदेषोऽतिबलो मतो मम ।
MT-08-103c	इतीरितो रावण आह दुर्नयोऽप्यहं त्वयाऽव्यो हि किमन्यथा त्वया ॥
MT-08-104a	चरन्ति राजान उताक्रमं क्वचित्‌ त्वयोपमान्‌ बन्धुजनान्‌ बलाधिकान्‌ ।
MT-08-104c	समीक्ष्य हीत्थं गदितोऽग्रजेन स कुम्भकर्णः प्रययौ रणाय ॥

MT-08-105a	प्राकारमालङ्‌घ्य स पञ्चयोजनं यदा ययौ शूलवरायुधो रणम्‌ ।
MT-08-105c	कपिप्रवीरा अखिलाः प्रदुद्रुवुर्भयादतीत्यैव च सेतुमाशु ॥
MT-08-106a	शतवलिपनसाख्यौ तत्र वस्वंशभूतौ पवनगणवरांशौ श्‍वेतसम्पातिनौ च ।
MT-08-106c	निरृतितनुमथोग्रं दुर्मुखं केसरीति प्रवरमथ मरुत्सु प्रास्यदेतान्‌ मुखे सः ॥
MT-08-107a	रजनिचरवरोऽसौ कुम्भकर्णः प्रतापी कुमुदमपि जयन्तं पाणिना सम्पिपेष ।
MT-08-107c	नळमथ च गजादीन्‌ पञ्च नीलं सतारं गिरिवरतरुहस्तान्‌ मुष्टिनाऽपातयच्च ॥
MT-08-108a	अथाङ्गदश्‍च जाम्बवानिनात्मजश्‍च वानरैः।
MT-08-1108c	निजघ्निरे निशाचरं सवृक्षशैलसानुभिः ॥
MT-08-109a	विचूर्णिताश्‍च राक्षसास्तनौ निशाचरस्य ते ।
MT-08-109c	बभूव काचन व्यथा न चास्य बाहुशाळिनः ॥
MT-08-110a	अथापरं महाचलं प्रगृह्य भास्करात्मजः ।
MT-08-110c	मुमोच राक्षसेऽथ तं प्रगृह्य तं जघान सः ॥
MT-08-111a	तदा पपात सूर्यजस्तताड चाङ्गदं रुषा ।
MT-08-111c	सजाम्बवन्तमाशु तौ निपेततुस्तळाहतौ ॥
MT-08-112a	अथ प्रगृह्य भास्करिं ययौ स राक्षसो बली ।
MT-08-112c	जगाम चानु मारुतिः सुसूक्ष्ममक्षिकोपमः ॥
MT-08-113a	यदैनमेष बाधते तदा विमोचयाम्यहम्‌ ।
MT-08-113c	यदि स्म शक्यतेऽस्य तु स्वमोचनाय तद्‌ वरम्‌ ॥
MT-08-114a	इति व्रजत्यनु स्म तं मरुत्सुते निशाचरः ।
MT-08-114c	पुरं विवेश चार्चितः स्वबन्धुभिः समस्तशः ॥
MT-08-115a	तुहिनसलिलमाल्यैः सर्वतोऽभिप्रवृष्टे रजनिचरवरेऽस्मिंस्तेन सिक्तः कपीशः ।
MT-08-115c	विगतसकलयुद्धग्लानिरा वञ्चयित्वा रजनिचरवरं तं तस्य नासां ददंश ॥
MT-08-116a	कराभ्यामथ कर्णौ च नासिकां दशनैरपि ।
MT-08-116c	सञ्छिद्य क्षिप्रमेवासावुत्पपात हरीश्‍वरः ॥
MT-08-117a	तळेन चैनं निजघान राक्षसः पिपेष भूमौ पतितं ततोऽपि ।
MT-08-117c	समुद्गतोऽसौ विवरेऽङ्गुलीनां जघान शूलेन पुनः स राक्षसः ॥
MT-08-118a	अमोघशूलं प्रपतत्‌ तदीक्ष्य रवेः सुतस्योपरि मारुतात्मजः ।
MT-08-118c	प्रगृह्य जानौ प्रणिधाय शीघ्रं बभञ्ज तं प्रेक्ष्य ननाद चोच्चैः ॥
MT-08-119a	अथैनमावृत्य जघान मुष्टिना स राक्षसो वायुसुतं स्तनान्तरे ।
MT-08-119c	जगर्ज तेनाभिहतो हनूमानचिन्तयंस्तत्‌ प्रजहार चैनम्‌ ॥
MT-08-120a	तळेन वक्षस्यभिताडितो रुषा हनूमता मोहमवाप राक्षसः ।
MT-08-120c	पुनश्‍च सञ्ज्ञां समवाप्य शीघ्रं ययौ स यत्रैव रघुप्रवीरः ॥
MT-08-121a	विचिन्तयामास ततो हनूमान्‌ मयैव हन्तुं समरे हि शक्यः ।
MT-08-121c	असौ तथाऽप्येनमहं न हन्मि यशो हि रामस्य दृढं प्रकाशयन्‌ ॥
MT-08-122a	अनन्यवध्यं तमिमं निहत्य स्वयं स रामो यश आहरेत ।
MT-08-122c	दत्तो वरो द्वारपयोः स्वयं च जनार्दनेनैव पुरा ततश्‍च ॥
MT-08-123a	मयैव वध्यौ भवतं त्रिजन्मसु प्रवृद्धवीर्याविति केशवेन ।
MT-08-112c	उक्तं ममैवैष यदप्यनुग्रहं वधेऽस्य कुर्यान्न तु मे स धर्मः ॥
MT-08-124a	इति स्म सञ्चिन्त्य कपीशयुक्तो जगाम यत्रैव कपिप्रवीराः ।
MT-08-124c	स कुम्भकर्णोऽखिलवानरांस्तु प्रभक्षयन्‌ राममुपाजगाम ॥
MT-08-125a	ते भक्षितास्तेन कपिप्रवीराः सर्वे विनिर्जग्मुरमुष्य देहात्‌ ।
MT-08-125c	स्त्रोतोभिरेवाथ च रोमकूपैः केचित्‌ तमेवाऽरुरुहुर्यथा गिरिम्‌ ॥
MT-08-126a	स तान्‌ विधूयाऽशु यथा महागजो जगाम रामं समरार्थमेकः ।
MT-08-126c	प्रभक्षयन्‌ स्वानपरांश्‍च सर्वशो मत्तः समाघ्राय च शोणितं पिबन्‌ ॥
MT-08-127a	न्यवारयत्‌ तं शरवर्षधारया स लक्ष्मणो नैनमचिन्तयत्‌ सः ।
MT-08-127c	जगाम रामं गिरिशृङ्गधारी समाह्वयत्‌ तं समराय चाऽशु ॥
MT-08-128a	अथो समादाय धनुः सुघोरं शरांश्‍च वज्राशनितुल्यवेगान्‌ ।
MT-08-128c	प्रवेशयामास निशाचरे प्रभुः स राघवः पूर्वहतेषु यद्वत्‌ ॥
MT-08-129a	यावद्बलेन न्यहनत्‌ खरादिकान्‌ न तावतैव न्यपतत्‌ स राक्षसः ।
MT-08-129c	अथ प्रहस्याऽत्मबलैकदेशं प्रदर्शयन्‌ बाणवरान्‌ मुमोच ॥
MT-08-130a	द्वाभ्यां स बाहू निचकर्त तस्य पदद्वयं चैव तथा शराभ्याम्‌ ।
MT-08-130c	अथापरेणास्य शिरो निकृत्य सम्प्राक्षिपत्‌ सागरतोय आशु ॥
MT-08-131a	अवर्धताब्धिः पतितेऽस्य काये महाचलाभे क्षणदाचरस्य ।
MT-08-131c	सुराश्‍च सर्वे ववृषुः प्रसूनैर्मुदा स्तुवन्तो रघुवर्यमूर्ध्नि ॥
MT-08-132a	योजनानां त्रिलक्षं हि कुम्भकर्णो व्यवर्धत ।
MT-08-132c	पूर्वं पश्‍चात्‌ सञ्चुकोच लङ्कायामुषितुं स्वयम्‌ ॥
MT-08-133a	स तु स्वभावमापन्नो म्रियमाणो व्यवर्धत ।
MT-08-133c	तेनास्मिन्‌ पतिते त्वब्धिरवर्धदधिकं तदा ॥
MT-08-134a	अथापरे ये रजनीचरास्तदा कपिप्रवीरैर्निहताश्‍च सर्वशः ।
MT-08-134c	हतावशिष्टास्त्वरिताः प्रदुद्रुवुर्भ्रातुर्वधं चोचुरुपेत्य रावणम्‌ ॥
MT-08-135a	स दुःखतप्तो निपपात मूर्च्छितो निराशकश्‍चाभवदात्मजीविते ।
MT-08-135c	तमाह पुत्रस्त्रिदशेशशत्रुर्नियुंक्ष्व मां शत्रुवधाय मा चिरम्‌ ॥
MT-08-136a	मया गृहीतस्त्रिदशेश्‍वरः पुरा विषीदसे किं नरराजपुत्रतः ।
MT-08-136c	स एवमुक्त्वा प्रजुहाव पावकं शिवं समभ्यर्च्य समारुहद्‌ रथम्‌ ॥
MT-08-137a	स आत्तधन्वा सशरो रथेन वियत्‌ समारुह्य ययावदर्शनम्‌ ।
MT-08-137c	स नागपाशैर्वरतः शिवस्य बबन्ध सर्वान्‌ कपिवीरसङ्घान्‌ ॥
MT-08-138a	पुराऽवताराय यदा स विष्णुर्दिदेश सर्वांस्त्रिदशांस्तदैव ।
MT-08-138c	ममापि सेवा भवते प्रयोज्येत्येवं गरुत्मानवदद्‌ वृषाकपिम्‌ ॥
MT-08-139a	तमाह विष्णुर्न भुवि प्रजातिमुपैहि सेवां तव चान्यथाऽहम्‌ ।
MT-08-139c	आदास्य एवात्र यथा यशः स्याद्‌ धर्मश्‍च कर्तव्यकृदेव च स्याः ॥
MT-08-140a	वरेण शर्वस्य हि रावणात्मजो यदा निबध्नाति कपीन्‌ सलक्ष्मणान्‌ ।
MT-08-140c	उरङ्गपाशेन तदा त्वमेव समेत्य सर्वानपि मोचयस्व ॥
MT-08-141a	अहं समर्थोऽपि स लक्ष्मणश्‍च तथा हनूमान्‌ न विमोचयामः ।
MT-08-141c	तव प्रियार्थं गरुडैष एव कृतस्तवाऽदेश इमं कुरुष्व ॥
MT-08-142a	तदेतदुक्तं हि पुराऽऽत्मना यत्‌ ततो हि रामो न मुमोच कञ्चन ।
MT-08-142c	न लक्ष्मणो नैव च मारुतात्मजः स एव जानाति च देवगुह्यम्‌ ॥
MT-08-143a	अथो निबद्ध्याऽशु हरीन्‌ सलक्ष्मणान्‌ जगाम रक्षः स्वपितुः सकाशम्‌ ।
MT-08-143c	ननन्द चासौ पिशिताशनेश्‍वरः शशंस पुत्रं च कृतात्मकार्यम्‌ ॥
MT-08-144a	स पक्षिराजोऽथ हरेर्निदेशं स्मरंस्त्वरावानिह चाऽजगाम ।
MT-08-144c	तत्पक्षवातस्पर्शेन केवलं विनष्ट एषां स उरङ्गबन्धः ॥
MT-08-145a	स राममानम्य परात्मदैवतं ययौ सुमाल्याभरणानुलेपनः ।
MT-08-145c	कपिप्रवीराश्‍च तरूञ्छिलाश्‍च प्रगृह्य नेदुर्बलिनः प्रहृष्टाः ॥
MT-08-24	श्रुत्वा निनादं प्लवगेश्‍वराणां पुनः सपुत्रोऽत्रसदत्र रावणः ।
MT-08-24	बन्धादमुष्मात्‌ प्रतिनिस्सृतास्ते किमत्र कार्यं त्विति चिन्तयानः ॥
MT-08-147a	पुनश्‍च हुत्वा स हुताशमेव रथं समारुँह्य ययावदर्शनम्‌ ।
MT-08-147c	ववर्ष चास्त्राणि महान्त्यजस्त्रं वरादुमेशस्य तथाऽब्जजस्य ॥
MT-08-148a	पुनश्‍च तस्यास्त्रनिपीडितास्ते निपेतुरुर्व्यां कपयः सलक्ष्मणाः ।
MT-08-148c	स्पृशन्ति नास्त्राणि दुरन्तशक्तिं तनुं समीरस्य हि कानिचित्‌ क्वचित्‌ ॥
MT-08-149a	विज्ञातुकामः पुरि सम्प्रवृत्तिं विभीषणः पूर्वगतस्तदाऽऽगात्‌ ।
MT-08-149c	ददर्श सर्वान्‌ पतितान्‌ स वानरान्‌ मरुत्सुतं त्वेकमनाकुलं च ॥
MT-08-150a	स तं समादाय ययौ विधातृजं विमूर्च्छितं चोदकसेकतस्तम्‌ ।
MT-08-150c	आश्‍वास्य किं जीवसि हीत्युवाच तथेति स प्राह च मन्दवाक्यः ॥
MT-08-151a	ऊचे पुनर्जीवति किं हनूमान्‌ जीवाः स्म सर्वेऽपि हि जीवमाने ।
MT-08-151c	तस्मिन्‌ हते निहताश्‍चैव सर्व इतीरितेऽस्मीत्यवदत्‌ स मारुतिः ॥
MT-08-152a	इत्युक्तो जाम्बवानाह हनूमन्तमनन्तरम्‌ ।
MT-08-152a	योऽसौ मेरोः समीपस्थो गन्धमादनसञ्ज्ञितः ।
MT-08-152e	गिरिस्तस्मात्‌ समाहार्यं त्वयौषधचतुष्टयम्‌ ॥
MT-08-153a	मृतसञ्जीवनी मुख्या सन्धानकरणी परा ।
MT-08-153c	सवर्णकरणी चैव विशल्यकरणीति च ॥
MT-08-154a	इत्युक्तः स क्षणेनैव प्राप तद्‌ गन्धमानदम्‌ ।
MT-08-154c	अवाप चाम्बरचरो राममुक्तः शरो यथा ॥
MT-08-155a	अन्तर्हिताश्‍चौषधीस्तु तदा विज्ञाय मारुतिः ।
MT-08-155c	उद्बबर्ह गिरिं क्रोधाच्छतयोजनमण्डलम्‌ ॥
MT-08-156a	स तं समुत्पाट्य गिरिं करेण प्रतोळयित्वा बलदेवसूनुः ।
MT-08-156c	समुत्पपाताम्बरमुग्रवेगो यथा हरिश्‍चक्रधरः त्रिविक्रमे ॥
MT-08-157a	अवाप चाक्ष्णोः स निमेषमात्रतो निपातिता यत्र कपिप्रवीराः ।
MT-08-157c	तच्छैलवातस्पर्शात्‌ समुत्थिताः समस्तशो वानरयूथपाः क्षणात्‌ ॥
MT-08-158a	अपूजयन्‌ मारुतिमुग्रपौरुषं रघूत्तमोऽस्यानुजनिस्तथाऽपरे ।
MT-08-158c	पपात मूर्ध्न्यस्य च पुष्पसन्ततिः प्रमोदितैर्देववरैर्विसर्जिता ॥
MT-08-159a	स देवगन्धर्वमहर्षिसत्तमैरभिष्टुतो रामकरोपगूहितः ।
MT-08-159c	पुनर्गिरिं तं शतयोजनोच्छ्रितं न्यपातयत्‌ संस्थित एव तत्र च ॥
MT-08-160a	स पूर्ववन्मारुतिवेगचोदितो निरन्तरं श्लिष्टतरोऽत्र चाभवत्‌ ।
MT-08-160c	पुनश्‍च सर्वे तरुशैलहस्ता रणाय चोत्तस्थुरलं नदन्तः ॥
MT-08-161a	पुनश्‍च तान्‌ प्रेक्ष्य समुत्थितान्‌ कपीन्‌ भयं महच्छक्रजितं विवेश ।
MT-08-161c	स पूर्ववद्धव्यवहे समर्च्य शिवं तथाऽदर्शनमेव जग्मिवान्‌ ॥
MT-08-162a	वराश्रयेणाजगिरीशयोस्तथा पुनर्महास्त्रैः स बबन्ध तान्‌ कपीन्‌ ।
MT-08-162c	अथाऽह रामस्य मनोऽनुसारतः पुराऽस्त्रमेवानुसरन्‌ स लक्ष्मणः ॥
MT-08-163a	पितामहास्त्रेण निहन्मि दुर्मतिं तवाऽज्ञया शक्रजितं सबान्धवम्‌ ।
MT-08-163c	इतीरितस्तेन स चाऽह राघवो भयाददृश्ये न विमोक्तुमर्हसि ॥
MT-08-164a	न सोढुमीशोऽसि यदि त्वमेतदस्त्रं तदाऽहं शरमात्रकेण ।
MT-08-164c	अदृश्यमप्याशु निहन्मि सन्तं रसातळेऽथापि हि सत्यलोके ॥
MT-08-165a	इति स्म वीन्द्रस्य हनूमतश्‍च बलप्रकाशाय पुरा प्रभुः स्वयम्‌ ।
MT-08-165c	सम्मानयित्वाऽस्त्रममुष्य रामो दुरन्तशक्तिः शरमाददेऽथ ॥
MT-08-166a	अनेन दृष्टोऽहमिति स्म दुष्टो विज्ञाय बाह्वोर्बलमस्य चोग्रम्‌ ।
MT-08-166c	विनिश्‍चयं देवतमस्य पश्यन्‌ प्रदुद्रुवे प्राणपरीप्सुराशु ॥
MT-08-167a	हाहाकृते प्रद्रुत इन्द्रशत्रौ रघूत्तमः शत्रुविभीषणत्वात्‌ ।
MT-08-167c	विभीषणेत्येव सुरैरभिष्टुतो विज्ञानमस्त्रं त्वमुचत्‌ स्वसैन्ये ॥
MT-08-168a	निशाचरास्त्रं ह्यगमत्‌ क्षणेन रामास्त्रवीर्याद्धरयो नदन्तः ।
MT-08-168c	उत्तस्थुरुच्चोरुगिरीन्‌ प्रगृह्य प्रशंसमाना रघुवीरमुच्चैः ॥
MT-08-169a	सुरैश्‍च पुष्पं वर्षद्भिरीडितस्तस्थौ धनुष्पाणिरनन्तवीर्यः ।
MT-08-169c	स रावणस्याथ सुतो निकुम्भिलां पुनः समासाद्य जुहाव पावकम्‌ ॥
MT-08-170a	विभीषणोऽथाऽह रघूत्तमं प्रभुं नियोजयाद्यैव वधाय दुर्मतेः ।
MT-08-170c	कृताग्निपूजो न हि वध्य एष वरो विधातुः प्रथितोऽस्य तादृशः ॥
MT-08-171a	न वै वधं राम इयेष तस्य पलायितस्याऽत्मसमीक्षणात्‌ पुनः ।
MT-08-171c	सत्वोज्झितोऽसावपि कूटयोधी न मे वधार्होऽयमिति स्म स प्रभुः ॥
MT-08-172a	स आदिदेशावरजं जनार्दनो हनूमता चैव विभीषणेन ।
MT-08-172c	सहैव सर्वैरपि वानरेन्द्रैर्ययौ महात्मा स च तद्वधाय ॥
MT-08-173a	स जुह्वतस्तस्य चकार विघ्नं प्लवङ्गमैः सोऽथ युयुत्सया रथम्‌ ।
MT-08-173c	समास्थितः कार्मुकबाणपाणिः प्रत्युद्ययौ लक्ष्मणमाशु गर्जन्‌ ॥

MT-08-174a	उभौ च तावस्त्रविदां वरिष्ठौ शरैः शरीरान्तकरैस्ततक्षतुः ।
MT-08-174c	दिशश्‍च सर्वाः प्रदिशः शरोत्तमैर्विधाय शिक्षास्त्रबलैर्निरन्तराः ॥
MT-08-175a	अस्त्राणि तस्यास्त्रवरैः स लक्ष्मणो निवार्य शत्रोश्‍चलकुण्डलोज्ज्वलम्‌ ।
MT-08-175c	शिरः शरेणाऽशु समुन्ममाथ सुरैः प्रसूनैरथ चाभिवृष्टः ॥
MT-08-176a	निपातितेऽस्मिन्नितरां निशाचरान्‌ प्लवङ्गमा जघ्नुरनेककोटिशः ।
MT-08-176c	हतावशिष्टास्तु दशाननाय शशंसुरत्याप्तसुतप्रणाशम्‌ ॥
MT-08-177a	स तन्निशम्याप्रियमुग्ररूपं भृशं विनिश्‍वस्य विलप्य दुःखात्‌ ।
MT-08-177c	संस्थापयामास मतिं पुनश्‍च मरिष्य इत्येव विनिश्‍चितार्थः ॥
MT-08-178a	मरणाभिमुखः शीघ्रं रावणो रणकर्मणि ।
MT-08-178c	सज्जीभवन्नन्तरैव दिदेश बलमूर्जितम्‌ ॥
MT-08-179a	त्रिंशत्‌ सहस्राणि महौघकानामक्षोहिणीनामपि षट्‌सहस्रम्‌ ।
MT-08-179c	श्रमेण संयोजयताशु रामं सज्जो भवामीति दिदेश रावणः ॥
MT-08-180a	तदप्रधृष्यं वरतः स्वयम्भुवो युगान्तकालार्णवघूर्णितोपमम्‌ ।
MT-08-180c	प्रगृह्य नानाविधमस्त्रशस्त्रं बलं कपीञ्छीघ्रतमं जगाम ॥
MT-08-181a	आगच्छमानं तदपारमेयं बलं सुघोरं प्रळयार्णवोपमम्‌ ।
MT-08-181c	भयात्‌ समुद्विग्नविषण्णचेतसः कपिप्रवीरा नितरां प्रदुद्रुवुः ॥
MT-08-182a	वरो हि दत्तोऽस्य पुरा स्वयम्भुवा धरातळेऽल्पेऽपि निवासशक्तिः ।
MT-08-182c	अजेयता चेत्यत एव सार्कजाः प्लवङ्गमा द्रष्टुमपि स्म नाशकन्‌ ॥
MT-08-183a	प्रगृह्य रामोऽथ धनुः शरांश्‍च समन्ततस्तानवधीच्छरौघैः ।
MT-08-183c	स एव सर्वत्र च दृश्यमानो विदिक्षु दिक्षु प्रजघान सर्वशः ॥
MT-08-184a	क्षणेन सर्वांश्‍च निहत्य राघवः प्लवङ्गमानामृषभैश्‍च पूजितः ।
MT-08-184c	अभिष्टुतः सर्वसुरोत्तमैर्मुदा भृशं प्रसूनोत्करवर्षिभिः प्रभुः ॥
MT-08-185a	अथाऽययौ सर्वनिशाचरेश्‍वरो हतावशिष्टेन बलेन संवृतः ।
MT-08-185c	विमानमारुह्य च पुष्पकं त्वरन्‌ शरीरनाशाय महायुधोद्धतः ॥
MT-08-186a	विरूपनेत्रोऽथ च यूपनेत्रस्तथा महापार्श्‍वमहोदरौ च ।
MT-08-186c	ययुस्तमावृत्य सहैव मन्त्रिणो मृतिं पुरोधाय रणाय यान्तम्‌ ॥
MT-08-187a	अथास्य सैन्यानि निजघ्नुरोजसा समन्ततः शैलशिलाभिवृष्टिभिः ।
MT-08-187c	प्लवङ्गमास्तानभिवीक्ष्य वीर्यवान्‌ ससार वेगेन महोदरो रुषा ॥
MT-08-188a	वीक्ष्यातिकायं तमभिद्रवन्तं स कुम्भकर्णोऽयमिति ब्रुवन्तः ।
MT-08-188c	प्रदुद्रुवुर्वानरवीरसङ्घास्तमाससादाऽशु सुतोऽथ वालिनः ॥
MT-08-189a	वदन्‌ स तिष्ठध्वमिति स्म वीरो विभीषिकामात्रमिदं न यात ।
MT-08-189c	इतीरयन्नग्रत एष पुप्लुवे महोदरस्येन्द्रसुतात्मजो बली ॥
MT-08-190a	अथो शरानाशु विमुञ्चमानं शिरः परामृश्य निपात्य भूतळे ।
MT-08-190c	ममर्द पद्‌भ्यामभवद्‌ गतासुर्महोदरो वालिसुतेन चूर्णितः ॥
MT-08-191a	अथो महापार्श्‍व उपाजगाम प्रवर्षमाणोऽस्य शराम्बुधाराः ।
MT-08-191c	प्रसँह्य चाऽच्छिद्य धनुः करस्थं समाददे खड्‌गममुष्य सोऽङ्गदः ॥
MT-08-192a	निगृह्य केशेषु निपात्य भूतळे चकर्त वामांसत ओदरं परम्‌ ।
MT-08-192c	यथोपवीतं स तथा द्विधाकृतो ममार मन्त्री रजनीचरेशितुः ॥
MT-08-193a	अथैनमाजग्मतुरुद्यतायुधौ विरूपनेत्रोऽप्यथ यूपनेत्रः ।
MT-08-193c	यथैव मेघौ दिवि तिग्मरश्मिं तथा समाच्छादयतां शरौघैः ॥
MT-08-194a	ताभ्यां स बद्धः शरपञ्जरेण विचेष्टितुं नाशकदत्र वीरः ।
MT-08-194c	हरीश्‍वरः शैलमतिप्रमाणमुत्पाट्य चिक्षेप तयोः शरीरे ॥
MT-08-195a	उभौ च तौ तेन विचूर्णितौ रणे रवेः सुतस्योरुबलेरितेन ।
MT-08-195c	निशाचरेशोऽथ शरेण सूर्यजं बिभेद वक्षस्यपि सोऽपतद्‌ भुवि ॥
MT-08-196a	ततस्तु सर्वांश्‍च हरिप्रवीरान्‌ विधूय बाणैर्बलवान्‌ दशाननः ।
MT-08-196c	जगाम रामाभिमुखस्तदैनं रुरोध रामावरजः शरौघैः ॥
MT-08-197a	तदा दशास्योऽन्तकदण्डकल्पां मयाय दत्तां कमलोद्भवेन ।
MT-08-197c	मयाद्‌ गृृहीतां च विवाहकाले प्रगृह्य शक्तिं विससर्ज लक्ष्मणे ॥
MT-08-198a	तया स वीरः सुविदारितोराः पपात भूमौ सुभृशं विमूर्च्छितः ।
MT-08-198c	मरुत्सुतः शैलमतिप्रमाणं चिक्षेप रक्षःपतिवक्षसि द्रुतम्‌ ॥
MT-08-199a	तेनातिगाढं व्यथितो दशाननो मुखैर्वमञ्छोणितपूरमाशु ।
MT-08-199c	तदन्तरेण प्रतिगृह्य लक्ष्मणं जगाम शक्त्या सह रामसन्निधिम्‌ ॥
MT-08-200a	समुद्बबर्हाथ च तां स राघवो दिदेश च प्राणवरात्मजं पुनः ।
MT-08-200c	प्रभुः समानेतुमथो वरौषधीः स चाऽनिनायाऽशु गिरिं पुनस्तम्‌ ॥
MT-08-201a	तद्गन्धमात्रेण समुत्थितोऽसौ सौमित्रिरात्तोरुबलश्‍च पूर्ववत्‌ ।
MT-08-201c	शशंस चाऽश्लिष्य मरुत्सुतं प्रभुः स राघवोऽगण्यगुणार्णवः स्मयन्‌ ॥
MT-08-202a	प्राक्षिपत्‌ तं गिरिवरं लङ्खास्थः सन्‌ स मारुतिः ।
MT-08-202c	अर्धलक्षे योजनानां यत्रासौ पूर्वसंस्थितः ॥
MT-08-203a	तद्बाहुवेगात्‌ संश्लेषं प्राप पूर्ववदेव सः ।
MT-08-203c	मृताश्‍च ये प्लवङ्गास्तु तद्गन्धात्‌ तेऽपि जीविताः ॥
MT-08-204a	रामाज्ञया हि रक्षांसि हरयोऽब्धाववाक्षिपन्‌ ।
MT-08-204c	नोज्जीवितास्ततस्ते तु वानरा निरुजोऽभवन्‌ ॥
MT-08-205a	छिन्नप्ररोहिणश्‍चैव विशल्याः पूर्ववर्णिनः ।
MT-08-205c	औषधीनां प्रभावेन सर्वेऽपि हरयोऽभवन्‌ ॥
MT-08-206a	अथाससादोत्तमपूरुषं प्रभुं विमानगो रावण आयुधौघान्‌ ।
MT-08-206c	प्रवर्षमाणो रघुवंशनाथं तमात्तधन्वाऽभिययौ स रामः ॥
MT-08-207a	सम्मानयन्‌ राघवमादिपूरुषं निर्यातयामास रथं पुरन्दरः ।
MT-08-207c	सहायुधं मातलिसङ्गृहीतं समारुरोहाऽशु स लक्ष्मणाग्रजः ॥
MT-08-208a	आरुह्य तं रथवरं जगदेकनाथो लोकाभयाय रजनीचरनाथमाशु ।
MT-08-208c	अभ्युद्ययौ दशशतांशुरिवान्धकारं लोकानशेषत इमान्‌ निगिरन्तमुद्यन्‌ ॥
MT-08-209a	आयान्तमीक्ष्य रजनीचरलोकनाथः शस्त्राण्यथास्त्रसहितानि मुमोच रामे ।
MT-08-209c	रामस्तु तानि विनिहत्य निजैर्महास्त्रैस्तस्योत्तमाङ्गदशकं युगपन्न्यकृन्तत्‌ ॥
MT-08-210a	कृत्तानि तानि पुनरेव समुत्थितानि दृष्ट्वा वराच्छतधृतेर्हृदयं बिभेद ।
MT-08-210c	बाणेन वज्रसदृशेन स भिन्नहृत्को रक्तं वमन्‌ न्यपतदाशु महाविमानात्‌ ॥
MT-08-211a	तस्मिन्‌ हते त्रिजगतां परमप्रतीपे ब्रह्मा शिवेन सहितः सह लोकपालैः ।
MT-08-211c	अभ्येत्य पादयुगळं जगदेकभर्तू रामस्य भक्तिभरितः शिरसा ननाम ॥
MT-08-212a	अथैनमस्तौत्‌ पितरं कृताञ्जलिर्गुणाभिरामं जगतः पितामहः ।
MT-08-212c	जितञ्जितं तेऽजित लोकभावन प्रपन्नपालाय नताः स्म ते वयम्‌ ॥
MT-08-213a	त्वमेक ईशोऽस्य न चाऽदिरन्तस्तवेड्य कालेन तथैव देशतः ।
MT-08-213c	गुणा ह्यगण्यास्तव तेऽप्यनन्ताः प्रत्येकशश्‍चाऽदिविनाशवर्जिताः ॥
MT-08-214a	न चोद्भवो नैव तिरस्कृतिस्ते क्वचिद्‌ गुणानां परतः स्वतो वा ।
MT-08-214c	त्वमेक आद्यः परमः स्वतन्त्रो भृत्यास्तवाहं शिवपूर्वकाश्‍च ये ॥
MT-08-215a	यथाऽर्चिषोऽग्नेः पवनस्य वेगा मरीचयोऽर्कस्य नदीषु चाऽपः ।
MT-08-215c	गच्छन्ति चाऽयान्ति च सन्ततास्त्वत्तद्वन्मदाद्याः शिवपूर्वकाश्‍च ये ॥
MT-08-216a	ये ये च मुक्तास्त्वथ ये च बद्धाः सर्वे तवेशेश वशे सदैव ।
MT-08-216c	वयं सदा त्वद्गुणपूगमुच्चैः सर्वे वदन्तोऽपि न पारगामिनः ॥
MT-08-217a	किमेष ईदृग्गुणकस्य ते प्रभो रक्षोवधोऽशेषसुरप्रपालनम्‌ ।
MT-08-217c	अनन्यसाध्यं हि तथाऽपि तद्‌ द्वयं कृतं त्वया तस्य नमो नमस्ते ॥
MT-08-218a	इतीरिते त्वब्जभवेन शूली समाह्वयद्‌ राघवमाहवाय ।
MT-08-218c	वरं मदीयं त्वगणय्य रक्षो हतं त्वया तेन रणाय मेहि ॥
MT-08-219a	इतीरितेऽस्त्वित्यभिधाय राघवो धनुः प्रगृह्याऽशु शरं च सन्दधे ।
MT-08-219c	विकृष्यमाणे चलिता वसुन्धरा पपात रुद्रोऽपि धराप्रकम्पतः ॥
MT-08-220a	अथोत्थितश्‍चाऽसुरभाववर्जितः क्षमस्व देवेति ननाम पादयोः ।
MT-08-220c	उवाच च त्वद्वशगोऽस्मि सर्वदा प्रसीद मे त्वद्विषयं मनः कुरु ॥
MT-08-221a	अथेन्द्रमुख्याश्‍च तमूचिरे सुरास्त्वयाऽविताः स्मोऽद्य निशाचराद्‌ वयम्‌ ।
MT-08-221c	तथैव सर्वापद एव नस्त्वं प्रपाहि सर्वे भवदीयकाः स्म ॥
MT-08-222a	सीताकृतिं तामथ तत्र चाऽगतां दिव्यच्छलेन प्रणिधाय पावके ।
MT-08-222c	कैलासतस्तां पुनरेव चाऽगतां सीतामगृह्णाद्धुतभुक्समर्पिताम्‌ ॥
MT-08-223a	जानन्‌ गिरीशालयगां स सीतां समग्रहीत्‌ पावकसम्प्रदत्ताम्‌ ।
MT-08-223c	मुमोद सम्प्राप्य च तां स रामः सा चैव देवी भगवन्तमाप्य ॥
MT-08-224a	अथो गिरेरानयनात्‌ परस्ताद्‌ ये वानरा रावणबाणपीडिताः ।
MT-08-224c	तारापिता तान्‌ निरुजश्‍चकार सुषेणनामा भिषजां वरिष्ठः ॥
MT-08-225a	तदा मृतान्‌ राघव आनिनाय यमक्षयाद्‌ देवगणांश्‍च सर्वशः ।
MT-08-225c	समन्वजानात्‌ पितरं च तत्र समागतं गन्तुमियेष चाथ ॥
MT-08-226a	विभीषणेनार्पितमारुरोह स पुष्पकं तत्सहितः सवानरः ।
MT-08-226c	पुरीं जगामाऽशु निजामयोध्यां पुरो हनूमन्तमथो न्ययोजयत्‌ ॥
MT-08-227a	ददर्श चासौ भरतं हुताशनं प्रवेष्टुकामं जगदीश्‍वरस्य ।
MT-08-227c	अदर्शनात्‌ तं विनिवार्य रामं समागतं चास्य शशंस मारुतिः ॥
MT-08-228a	श्रुत्वा प्रमोदोरुभरः स तेन सहैव पौरैः सहितः समातृकः ।
MT-08-228c	शत्रुघ्नयुक्तोऽभिसमेत्य राघवं ननाम बाष्पाकुललोचनाननः ॥
MT-08-229a	उत्थाप्य तं रघुपतिः सस्वजे प्रणयान्वितः ।
MT-08-229c	शत्रुघ्नं च तदन्येषु प्रतिपेदे यथावयः ॥
MT-08-230a	पुरीं प्रविश्य मुनिभिः साम्राज्ये चाभिषेचितः ।
MT-08-230c	यथोचितं च सम्मान्य सर्वानाहेदमीश्‍वरः ॥
MT-08-231a	सर्वैर्भवद्भिः सुकृतं विधाय देहं मनोवाक्सहितं मदीयम्‌ ।
MT-08-231c	एतावदेवाखिलसद्विधेयं यत्‌ कायवाक्चित्तभवं मदर्चनम्‌ ॥
MT-08-232a	मुक्तिप्रदानात्‌ प्रतिकर्तृता मे सर्वस्य चाथो भवतां भवेत ।
MT-08-232c	हनूमतो न प्रतिकर्तृता स्यात्‌ स्वभावभक्तस्य निरौपधं मे ॥
MT-08-233a	मद्भक्तौ ज्ञानपूर्तावनुपधिकबलप्रोन्नतौ स्थैर्यधैर्यस्वाभाव्याधिक्यतेजःसुमतिदमशमेष्वस्य तुल्यो न कश्‍चित्‌ ।
MT-08-233c	शेषो रुद्रः सुपर्णोऽप्युरुगुणसमितौ नो सहस्रांशतुल्या अस्येत्यस्मामदैशं पदमहममुना सार्धमेवोपभोक्ष्ये ॥
MT-08-234a	पूर्वं जिगाय भुवनं दशकन्धरोऽसावब्जोद्भवस्य वरतो न तु तं कदाचित्‌ ।
MT-08-234c	कश्‍चिज्जिगाय पुरुहूतसुतः कपित्वाद्‌ विष्णोर्वरादजयदर्जुन एव चैनम्‌ ॥
MT-08-235a	दत्तो वरो न मनुजान्‌ प्रति वानरांश्‍च धात्राऽस्य तेन विजितो युधि वालिनैषः ।
MT-08-235c	अब्जोद्भवस्य वरमाश्‍वभिभूय रक्षो जिग्ये त्वहं रणमुखे बलिमाह्वयन्तम्‌ ॥
MT-08-236a	बलेर्द्वारस्थोऽहं वरमस्मै सम्प्रदाय पूर्वं तु ।
MT-08-236c	तेन मया रक्षोऽस्तं योजनमयुतं पदाङ्गुल्या ॥
MT-08-237a	पुनश्‍च युद्धाय समाह्वयन्तं न्यपातयं रावणमेकमुष्टिना ।
MT-08-237c	महाबलोऽहं कपिलाख्यरूपस्त्रिकोटिरूपः पवनश्‍च मे सुतः ॥
MT-08-238a	आवां स्वशक्त्या जयिनाविति स्म शिवो वरान्मेऽजयदेनमेवम्‌ ।
MT-08-238c	ज्ञात्वा सुराजेयमिमं हि वव्रे हरो जयेयाहममुं दशाननम्‌ ॥
MT-08-239a	अतः स्वभावाज्जयिनावहं च वायुश्‍च वायुर्हनुमान्‌ स एषः ।
MT-08-239c	अमुष्य हेतोस्तु पुरा हि वायुना शिवेन्द्रपूर्वा अपि काष्ठवत्‌ कृताः ॥
MT-08-240a	अतो हनूमान्‌ पदमेतु धातुर्मदाज्ञया सृष्ट्यवनादि कर्म ।
MT-08-240c	मोक्षं च लोकस्य सदैव कुर्वन्‌ मुक्तश्‍च मुक्तान्‌ सुखयन्‌ प्रवर्तताम्‌ ॥
MT-08-241a	भोगाश्‍च ये यानि च कर्मजातान्यनाद्यनन्तानि ममेह सन्ति ।
MT-08-241c	मदाज्ञया तान्यखिलानि सन्ति धातुः पदे तत्‌ सहभोगनाम ॥
MT-08-242a	एतादृशं मे सहभोजनं ते मया प्रदत्तं हनुमन्‌ सदैव ।
MT-08-242c	इतीरितस्तं हनुमान्‌ प्रणम्य जगाद वाक्यं स्थिरभक्तिनम्रः ॥
MT-08-243a	को न्वीश ते पादसरोजभाजां सुदुर्लभोऽर्थेषु च त्रिष्वपीह ।
MT-08-243c	तथाऽपि नाहं प्रवृणोमि भूमन्‌ भवत्पदाम्भोजनिषेवणादृते ॥
MT-08-244a	त्वमेव साक्षात्‌ परमस्वतन्त्रस्त्वमेव साक्षादखिलोरुशक्तिः ।
MT-08-244c	त्वमेव चागण्यगुणार्णवः सदा रमाविरिञ्चादिभिरप्यशेषैः ॥
MT-08-245a	समेत्य सर्वेऽपि सदा वदन्तोऽप्यनन्तकालाच्च न वै समाप्नुयुः ।
MT-08-245c	गुणांस्त्वदीयान्‌ परिपूर्णसौख्यज्ञानात्मकस्त्वं हि सदाऽतिशुद्धः ॥
MT-08-246a	यस्ते कथासेवक एव सर्वदा सदा रतिस्त्वय्यचलैकभक्तिः ।
MT-08-246c	स जीवमानो न परः कथञ्चित्‌ तज्जीवनं मेऽस्त्वधिकं समस्तात्‌ ॥
MT-08-247a	प्रवर्द्धतां भक्तिरलं क्षणे क्षणे त्वयीश मे ह्रासविवर्जिता सदा ।
MT-08-247c	अनुग्रहस्ते मयि चैवमेव निरौपधौ तौ मम सर्वकामः ॥
MT-08-248a	इतीरितस्तस्य ददौ स तद्द्वयं पदं विधातुः सकलैश्‍च शोभनम्‌ ।
MT-08-248c	समाश्लिषच्चैनमथाऽर्द्रया धिया यथोचितं सर्वजनानपूजयत्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये श्रीरामचरिते अष्टमोऽध्यायः ॥ 08 ॥

Adhyaya 9

अध्यायः 09

MT-09-001a	अथाऽप्तराज्यो भगवान्‌ स लक्ष्मणं जगाद राजा तरुणो भवाऽशु ।
MT-09-001c	इतीरितस्त्वाह स लक्ष्मणो गुरुं भवत्पदाब्जान्न परं वृणोम्यहम्‌ ॥
MT-09-002a	न मां भवत्पादनिषेवणैकस्पृहं तदन्यत्र नियोक्तुमर्हति ।
MT-09-002c	न हीदृशः कश्‍चिदनुग्रहः क्वचित्‌ तदेव मे देहि ततः सदैव ॥
MT-09-003a	इतीरितस्तस्य तदेव दत्वा दृढं समाश्लिष्य च राघवः प्रभुः ।
MT-09-003c	स यौवराज्ये भरते निधाय जुगोप लोकानखिलान्‌ सधर्मकान्‌ ॥
MT-09-004a	प्रशासतीशे पृथिवी बभूव विरिञ्चलोकस्य समा गुणोन्नतौ ।
MT-09-004c	जनोऽखिलो विष्णुपरो बभूव न धर्महानिश्‍च बभूव कस्यचित्‌ ॥
MT-09-005a	गुणैश सर्वैरुदिताश्‍च सर्वे यथा यथा योग्यतयोच्चनीचाः ।
MT-09-005c	समस्तरोगादिभिरुज्झिताश्‍च सर्वे सहस्रायुष ऊर्जिता धनैः ॥
MT-09-006a	सर्वेऽजरा नित्यबलोपपन्ना यथेष्टसिद्ध्या च सदोपपन्नाः ।
MT-09-006c	समस्तदोषैश्‍च सदा विहीनाः सर्वे सुरूपाश्‍च सदा महोत्सवाः ॥
MT-09-007a	सर्वे मनोवाक्तनुभिः सदैव विष्णुं यजन्ते न तु कञ्चिदन्यम्‌ ।
MT-09-007c	समस्तरत्नोद्भरिता च पृथ्वी यथेष्टधान्या बहुदुग्धगोमती ॥
MT-09-008a	समस्तगन्धाश्‍च सदाऽतिहृद्या रसा मनोहारिण एव तत्र ।
MT-09-008c	शब्दाश्‍च सर्वे श्रवणातिहारिणः स्पर्शाश्‍च सर्वे स्पर्शेन्द्रियप्रियाः ॥
MT-09-009a	न कस्यचिद्‌ दुःखमभूत्‌ कथञ्चिन्न वित्तहीनश्‍च बभूव कश्‍चन ।
MT-09-009c	नाधर्मशीलो न च कश्‍चनाप्रजो न दुष्प्रजो नैव कुभार्यकश्‍च ॥
MT-09-010a	स्त्रियो न चाऽसन्‌ विधवाः कथञ्चित्‌ न वै पुमांसो विधुरा बभूवुः ।
MT-09-010c	नानिष्टयोगश्‍च बभूव कस्यचिन्न चेष्टहानिर्न च पूर्वमृत्युः ॥
MT-09-011a	यथेष्टमाल्याभरणानुलेपना यथेष्टपानाशनवाससोऽखिलाः ।
MT-09-011c	बभूवुरीशे जगतां प्रशासति प्रकृष्टधर्मेण जनार्दने नृपे ॥
MT-09-012a	स ब्रह्मरुद्रमरुदश्‍विदिवाकरादिमूर्द्धन्यरत्नपरिघट्टितपादपीठः ।
MT-09-012c	नित्यं सुरैः सह नरैरथ वानरैश्‍च सम्पूज्यमानचरणो रमते रमेशः ॥
MT-09-013a	तस्याखिलेशितुरनाद्यनुगैव लक्ष्मीः सीताभिधा त्वरमयत्‌ स्वरतं सुरेशम्‌ ।
MT-09-013c	नित्यावियोगिपरमोच्चनिजस्वभावा सौन्दर्यविभ्रमसुलक्षणपूर्वभावा ॥
MT-09-014a	रेमे तया स परमः स्वरतोऽपि नित्यं नित्योन्नतप्रमदभारभृतस्वभावः ।
MT-09-014c	पूर्णोडुराजसुविराजितसन्निशासु दीप्यन्नशोकवनिकासु सुपुष्पितासु ॥
MT-09-015a	गायन्ति चैनमनुरक्तधियः सुकण्ठा गन्धर्वचारणगणाः सह चाप्सरोभिः ।
MT-09-015c	तं तुष्टुवुर्मुनिगणाः सहिताः सुरेशै राजान एनमनुयान्ति सदाऽप्रमत्ताः ॥
MT-09-016a	एवं त्रयोदशसहस्रमसौ समास्तु पृथ्वीं ररक्ष विजितारिरमोघवीर्यः ।
MT-09-016c	आनन्दमिन्दुरिव सन्दधदिन्दिरेशो लोकस्य सान्द्रसुखवारिधिरप्रमेयः ॥
MT-09-017a	देव्यां स चाजनयदिन्द्रहुताशनौ द्वौ पुत्रौ यमौ कुशलवौ बलिनौ गुणाढ्यौ ।
MT-09-017c	शत्रुघ्नतो लवणमुद्बणबाणदग्धं कृत्वा चकार मधुरां पुरमुग्रवीर्यः ॥
MT-09-018a	कोटित्रयं स निजघान तथाऽसुराणां गन्धर्वजन्म भरतेन सतां च धर्मम्‌ ।
MT-09-018c	संशिक्षयन्नयजदुुत्तमकल्पकैः स्वं यज्ञैर्भवाजमुखसत्सचिवाश्‍च यत्र ॥
MT-09-019a	अथ शूद्रतपश्‍चर्यानिहतं विप्रपुत्रकम्‌ ।
MT-09-019c	उज्जीवयामास विभुर्हत्वा तं शूद्रतापसम्‌ ॥
MT-09-020a	जङ्घनामाऽसुरः पूर्वं गिरिजावरदानतः ।
MT-09-020c	बभूव शूद्रः कल्पायुः स लोकक्षयकाम्यया ॥
MT-09-021a	तपश्‍चचार दुर्बुद्धिरिच्छन्‌ माहेश्‍वरं पदम्‌ ।
MT-09-021c	अनन्यवध्यं तं तस्माज्जघान पुरुषोत्तमः ॥ 
MT-09-022a	श्‍वेतदत्तां तथा मालामगस्त्यादाप राघवः ।
MT-09-022c	अनन्नयज्ञकृच्छ्वेतो राजा क्षुद्विनिवर्तनम्‌ ॥
MT-09-023a	कुर्वन्‌ स्वमांसैर्धात्रोक्तो मालां रामार्थमर्पयत्‌ ।
MT-09-023c	अगस्त्याय न साक्षात्तु रामे दद्यादयं नृपः ॥ 
MT-09-024a	क्षुदभावमात्रफलदं न साक्षाद्‌ राघवेऽर्पितम्‌ ।
MT-09-024c	क्षुदभावमात्रमाकाङ्क्षन्‌ मामसौ परिपृच्छति ॥
MT-09-025a	व्यवधानस्ततो रामे दद्यात्‌ श्‍वेत इति प्रभुः ।
MT-09-025c	मत्वा ब्रह्माऽदिशन्मालां प्रदातुं कुम्भयोनये ॥
MT-09-026a	तामगस्त्यकरपल्लवार्पितां भक्त एष मम कुम्भसम्भवः ।
MT-09-026c	इत्यवेत्य जगृहे जनार्दनस्तेन संस्तुत उपागमत्‌ पुरम्‌ ॥
MT-09-027a	अथ केचिदासुरसुराः सुराणका इत्युरुप्रथितपौरुषाः पुरा ।
MT-09-027c	ते तपः सुमहदास्थिता विभुं पद्मसम्भवमवेक्ष्य चोचिरे ॥
MT-09-028a	भूरिपापकृतिनोऽपि निश्‍चयान्मुक्तिमाप्नुम उदारसद्गुण ।
MT-09-028c	इत्युदीरितमजोऽवधार्य तत्‌ प्राह च प्रहसिताननः प्रभुः ॥
MT-09-029a	यावदेव रमया रमेश्‍वरं नो वियोजयथ सद्गुणार्णवम्‌ ।
MT-09-029c	तावदुच्चमपि दुष्कृतं भवन्मोक्षमार्गपरिपन्थि नो भवेत्‌ ॥
MT-09-030a	इत्युदीरितमवेत्य तेऽसुराः क्षिप्रमोक्षगमनोत्सुकाः क्षितौ ।
MT-09-030c	साधनोपचयकाङ्क्षिणो हरौ शासति क्षितिमशेषतोऽभवन्‌ ॥
MT-09-031a	ताननादिकृतदोषसञ्चयैर्मोक्षमार्गगतियोग्यतोज्झितान्‌ ।
MT-09-031c	मैथिलस्य तनया व्यचालयन्मायया स्वतनुवा स्वमार्गतः ॥
MT-09-032a	आज्ञयैव हि हरेस्तु माङ्गा मोहितास्तु दितिजा व्यनिन्दयन्‌ ।
MT-09-032c	राघवं निशिचराहृतां पुनर्जानकीं जगृह इत्यनेकशः ॥
MT-09-033a	ब्रह्मवाक्यमृतमेव कारयन्‌ पातयंस्तमसि चान्ध आसुरान्‌ ।
MT-09-033c	नित्यमेव सहितोऽपि सीतया सोऽज्ञसाक्षिकमभूद्‌ वियुक्तवत्‌ ॥
MT-09-034a	तेन चान्धतम ईयुरासुरा यज्ञमाह्वयदसौ च मैथिलीम्‌ ।
MT-09-034c	तत्र भूमिशपथच्छलान्नृणां दृष्टिमार्गमपहाय सा स्थिता ॥
MT-09-035a	गुरुं हि जगतो विष्णुर्ब्रह्माणमसृजत्‌ स्वयम्‌ ।
MT-09-035c	तेन तद्वचनं सत्सु नानृतं कुरुते क्वचित्‌ ॥
MT-09-036a	नासत्स्वप्यनृतं कुर्याद्‌ वचनं पारलौकिकम्‌ ।
MT-09-036c	ऐहिकं त्वसुरेष्वेव क्वचिद्धन्ति जनार्दनः ॥
MT-09-037a	निजाधिक्यस्य विज्ञप्त्यै क्वचिद्‌ वायुस्तदाज्ञया ।
MT-09-037c	हन्ति ब्रह्मत्वमात्मीयमद्धा ज्ञापयितुं प्रभुः ॥
MT-09-038a	नान्यः कश्‍चित्‌ तद्वराणां शापानामप्यतिक्रमी ।
MT-09-038c	अयोग्येषु तु रुद्रादिवाक्यं तौ कुरुतो मृषा ॥
MT-09-039a	एकदेशेन सत्यं तु योग्येष्वपि कदाचन ।
MT-09-039c	न विष्णोर्वचनं क्वापि मृषा भवति कस्यचित्‌ ।
MT-09-039e	एतदर्थोऽवतारश्च विष्णोर्भवति सर्वदा ॥
MT-09-040a	प्रविश्य भूमौ सा देवी लोकदृष्ट्यनुसारतः ।
MT-09-040c	रेमे रामेणावियुक्ता भास्करेण प्रभा यथा ॥
MT-09-041a	एवं रमालाळितपादपल्लवः पुनः स यज्ञैश्‍च यजन्‌ स्वमेव ।
MT-09-041c	वराश्‍वमेधादिभिराप्तकामो रेमेऽभिरामो नृपतीन्‌ विशिक्षयन्‌ ॥
MT-09-042a	रामस्य दृश्या त्वन्येषामदृश्या जनकात्मजा ।
MT-09-042c	भूमिप्रवेशादूर्ध्वं सा रेमे सप्तशतं समाः ॥
MT-09-043a	एवं विधान्यगणितानि जनार्दनस्य रामावतारचरितानि तदन्यपुम्भिः ।
MT-09-043c	शक्यानि नैव मनसाऽपि हि तानि कर्तुं ब्रह्मेशशेषपुरुहूतमुखैः सुरैश्‍च ॥
MT-09-044a	तस्यैवमब्जभवलोकसमामिमां क्ष्मां कृत्वाऽनुशासत उदीक्ष्य गुणान्‌ धरायाः ।
MT-09-044c	वैशेष्यमात्मसदनस्य हि काङ्क्षमाणा वृन्दारकाः कमलजं प्रति तच्छशंसुः ॥
MT-09-045a	आमन्त्र्य तैः सह विभुर्भगवत्प्रयाणं स्वीयाय सद्मन इयेष दिदेश चैव ।
MT-09-045c	रुद्रं स्वलोकगमनाय रघूत्तमस्य सम्प्रार्थने स च समेत्य विभुं ययाचे ॥
MT-09-046a	एकान्तमेत्य रघुपेण समस्तकालो रुद्रो जगाद वचनं जगतो विधातुः ।
MT-09-046c	वैशेष्यमात्मभवनस्य हि काङ्क्षमाणास्त्वामर्थयन्ति विबुधाः सहिता विधात्रा ॥
MT-09-047a	पुत्रस्तवेश कमलप्रभवस्तथाऽहं पौत्रस्तु पौत्रकवचो यदपि ह्ययोग्यम्‌ ।
MT-09-047c	सम्भावयन्ति गुणिनस्तदहं ययाचे गन्तुं स्वसद्म नतिपूर्वमितो भवन्तम्‌ ॥
MT-09-048a	यत्कार्यसाधनकृते विबुधार्थितस्त्वं प्रादुश्‍चकर्थ निजरूपमशेषमेव ।
MT-09-048c	तत्‌ साधितं हि भवता तदितः स्वधाम क्षिप्रं प्रयाहि हर्षं विबुधेषु कुर्वन्‌ ॥
MT-09-049a	ओमित्युवाच भगवांस्तदशेषमेव श्रुत्वा रहस्यथ तनुस्त्वपरा हरस्य ।
MT-09-049c	दुर्वासनामयुगिहाऽगमदाशु राम मां भोजय क्षुधितमित्यसकृद्‌ ब्रुवाणा ॥
MT-09-050a	सिद्धं न देयमथ साध्यमपीति वाचं श्रुत्वाऽस्य वाक्समयजातमुरु स्वहस्तात्‌ ।
MT-09-050c	अन्नं चतुर्गुणमदादमृतोपमानं रामस्तदाप्य बुभुजेऽथ मुनिः सुतुष्टः ॥
MT-09-051a	तृप्तो ययौ च सकलान्‌ प्रति कोपयानः कश्चिन्न मेऽर्थितवरं प्रतिदातुमीशः ।
MT-09-051c	एवंप्रतिज्ञक ऋषिः स हि तत्प्रतिज्ञां मोघां चकार भगवान् न तु कश्चिदन्यः ॥
MT-09-052a	कुन्ती तु तस्य हि मुनेर्वरतोऽजयत्तु रामः स कृष्णतनुवा स्वबलाज्जिगाय ।
MT-09-052c	तस्मिञ्छिवे प्रतिगते मुनिरूपके च याहीति लक्ष्मणमुवाच रमापतिः सः ॥
MT-09-053a	एकान्ते तु यदा रामश्‍चक्रे रुद्रेण संविदम्‌ ।
MT-09-053c	द्वारपालं स कृतवांस्तदा लक्ष्मणमेव सः ॥
MT-09-054a	यद्यत्र प्रविशेत्‌ कश्‍चिद्धन्मि त्वेति वचो ब्रुवन्‌ ।
MT-09-054c	तदन्तराऽऽगतमृषिं दृष्ट्वाऽमन्यत लक्ष्मणः ॥
MT-09-055a	दुर्वाससः प्रतिज्ञा तु रामं प्राप्यैव भज्यताम्‌ ।
MT-09-055c	अन्यथा त्वयशो रामे करोत्येष मुनिर्ध्रुवम्‌ ॥
MT-09-056a	राघवो घ्नन्नपि तु मां करोत्येव दयां मयि ।
MT-09-056c	इति मत्वा ददौ मार्गं स तु दुर्वाससे तदा ॥
MT-09-057a	स्वलोकगमनाकाङ्क्षी स्वयमेव तु राघवः ।
MT-09-057c	इयं प्रतिज्ञा हेतुः स्यादिति हन्मीति सोऽकरोत्‌ ॥
MT-09-058a	अत्यन्तबन्धुनिधनं त्याग एवेति चिन्तयन्‌ ।
MT-09-058c	याहि स्वलोकमचिरादित्युवाच स लक्ष्मणम्‌ ॥
MT-09-059a	इत्युक्तः स ययौ जगद्भवभयध्वान्तच्छिदं राघवं ध्यायन्नाप च तत्पदं दशशतैर्युक्तो मुखाम्भोरुहैः ।
MT-09-059c	आसीच्छेषमहाफणी मुसलभृद्‌ दिव्याकृतिर्लाङ्गली पर्यङ्कत्वमवाप यो जलनिधौ विष्णोः शयानस्य च ॥
MT-09-060a	अथ राघवः स्वभवनोपगतौ विदधे मतिं सह जनैरखिलैः ।
MT-09-060c	समघोषयच्च य इहेच्छति तत्पदमक्षयं सपदि मैत्विति सः ॥
MT-09-061a	श्रुत्वा तु तद्‌ य इह मोक्षपदेच्छवस्ते सर्वे समाययुरथाऽतृणमापिपीलम्‌ ।
MT-09-061c	रामाज्ञया गमनशक्तिरभूत्‌ तृणादेर्ये तत्र दीर्घभविनो न हि ते तदैच्छन्‌ ॥
MT-09-062a	संस्थापयामास कुशं स्वराज्ये तैः साकमेव च लवं युवराजमीशः ।
MT-09-062c	संस्थाप्य वालितनयं कपिराज्य आशु सूर्यात्मजोऽपि रघुवीरसमीपमायात्‌ ॥
MT-09-063a	अथाऽह वायुनन्दनं स राघवः समाश्लिषन्‌ ।
MT-09-063c	तवाहमक्षिगोचरः सदा भवामि नान्यथा ॥
MT-09-064a	त्वया सदा महत्‌ तपः सुकार्यमुत्तमोत्तमम्‌ ।
MT-09-064c	तदेव मे महत्‌ प्रियं चिरं तपस्त्वया कृतम्‌ ॥
MT-09-065a	दशास्यकुम्भकर्णकौ यथा सुशक्तिमानपि ।
MT-09-065c	जघन्थ न प्रियाय मे तथैव जीव कल्पकम्‌ ॥
MT-09-066a	पयोब्धिमध्यगं च मे सुसद्म चान्यदेव वा ।
MT-09-066c	यथेष्टतो गमिष्यसि स्वदेहसंयुतोऽपि सन्‌ ॥
MT-09-067a	यथेष्टभोगसंयुतः सुरेशगायकादिभिः ।
MT-09-067c	समीड्यमानसद्यशा रमस्व मत्पुरः सदा ॥
MT-09-068a	तवेप्सितं न किञ्चन क्वचित्‌ कुतश्चिदेव वा ।
MT-09-068c	मृषा भवेत्‌ प्रियश्‍च मे पुनः पुनर्भविष्यसि ॥
MT-09-069a	इतीरितो मरुत्सुतो जगाद विश्‍वनायकम्‌ ।
MT-09-069c	विधेहि पादपङ्कजे तवेश भक्तिमुत्तमाम्‌ ॥
MT-09-070a	सदा प्रवर्धमानया तया रमेऽहमञ्जसा ।
MT-09-070c	समस्तजीवसञ्चयात्‌ सदाऽधिका हि मेऽस्तु सा ॥
MT-09-071a	नमो नमो नमो नमो नतोऽस्मि ते सदा पदम्‌ ।
MT-09-071c	समस्तसद्गुणोच्छ्रितं नमामि ते पदं पुनः ॥
MT-09-072a	इतीरिते तथेति तं जगाद पुष्करेक्षणः ।
MT-09-072c	जगाम धाम चाऽत्मनस्तृणादिना सहैव सः ॥
MT-09-073a	खगा मृगास्तृणादयः पिपीलिकाश्‍च गर्दभाः ।
MT-09-073c	तदाऽऽसुरुत्तमा यतो नृवानरास्तु किम्पुनः ॥
MT-09-074a	सदैव रामभावनाः सदा सुतत्त्ववेदिनः ।
MT-09-074c	यतोऽभवंस्ततस्तु ते ययुः पदं हरेस्तदा ॥
MT-09-075a	स तैः समावृतो विभुर्ययौ दिशं तदोत्तराम्‌ ।
MT-09-075c	अनन्तसूर्यदीधितिर्दुरन्तसद्गुणार्णवः ॥
MT-09-076a	सहस्रसूर्यमण्डलज्वलत्किरीटमूर्द्धजः ।
MT-09-076c	सुनीलकुन्तळावृतामितेन्दुकान्तसन्मुखः ॥
MT-09-077a	सुरक्तपद्मलोचनः सुविद्युदाभकुण्डलः ।
MT-09-077c	सुहासविद्रुमाधरः समस्तवेदवाग्रसः ॥
MT-09-078a	दिवाकरौघकौस्तुभप्रभासकोरुकन्धरः ।
MT-09-078c	सुपीवरोन्नतोरुसज्जगद्भरांसयुग्मकः ॥
MT-09-079a	सुवृत्तदीर्घपीवरोल्लसद्भुजद्वयाङ्कितः ।
MT-09-079c	जगद्‌ विमथ्य सम्भृतः शरोऽस्य दक्षिणे करे ॥
MT-09-080a	स्वयं स तेन निर्मितो हतौ मधुश्‍च कैटभः ।
MT-09-080c	शरेण तेन विष्णुना ददौ च लक्ष्मणानुजे ॥
MT-09-081a	स शत्रुसूदनोऽवधीन्मधोः सुतं रसाह्वयम्‌ ।
MT-09-081c	शरेण येन चाकरोत्‌ पुरीं च माधुराभिधाम्‌ ॥
MT-09-082a	समस्तसारसम्भवं शरं दधार तं करे ।
MT-09-082c	स वामबाहुना धनुर्दधार शार्ङ्गसञ्ज्ञितम्‌ ॥
MT-09-083a	उदारबाहुभूषणः शुभाङ्गदः सकङ्कणः ।
MT-09-083c	महाङ्गुलीयभूषितः सुरक्तसत्कराम्बुजः ॥
MT-09-084a	अनर्घरत्नमालया वनाख्यया च मालया ।
MT-09-084c	विलासिविस्तृतोरसा बभार च श्रियं प्रभुः ॥
MT-09-085a	सभूतिवत्सभूषणस्तनूदरे वलित्रयी ।
MT-09-085c	उदारमध्यभूषणो लसत्तटित्प्रभाम्बरः ॥
MT-09-086a	करीन्द्रसत्करोरुयुक्‌ सुवृत्तजानुमण्डलः ।
MT-09-086c	क्रमाल्पवृत्तजङ्घकः सुरक्तपादपल्लवः ॥
MT-09-087a	लसद्धरिन्मणिद्युती रराज राघवोऽधिकम्‌ ।
MT-09-087c	असङ्ख्यसत्सुखार्णवः समस्तशक्तिसत्तनुः ॥
MT-09-088a	ज्ञानं नेत्राब्जयुग्मान्मुखवरकमलात्‌ सर्ववेदार्थसारांस्तन्वा ब्रह्माण्डबाह्यान्तरमधिकरुचा भासयन्‌ भासुरास्यः ।
MT-09-088c	सर्वाभीष्टाभये च स्वकरवरयुगेनार्थिनामादधानः प्रायाद्‌ देवाधिदेवः स्वपदमभिमुखश्‍चोत्तराशां विशोकाम्‌ ॥
MT-09-089a	दध्रे च्छत्रं हनूमान्‌ स्रवदमृतमयं पूर्णचन्द्रायुताभं सीता सैवाखिलाक्ष्णां विषयमुपगता श्रीरिति ह्रीरथैका ।
MT-09-089c	द्वेधा भूता दधार व्यजनमुभयतः पूर्णचन्द्रांशुगौरं प्रोद्यद्भास्वत्प्रभाभा सकलगुणतनुर्भूषिता भूषणैः स्वैः ॥
MT-09-090a	साक्षाच्चक्रतनुस्तथैव भरतश्‍चक्रं दधद्‌ दक्षिणेनाऽयात्‌ सव्यत एव शङ्खवरभृच्छङ्खात्मकः शत्रुहा ।
MT-09-090c	अग्रे ब्रह्मपुरोगमाः सुरगणा वेदाश्‍च सोङ्कारकाः पश्‍चात्‌ सर्वजगज्जगाम रघुपं यान्तं निजं धाम तम्‌ ॥
MT-09-091a	तस्य सूर्यसुतपूर्ववानरा दक्षिणेन मनुजास्तु सव्यतः ।
MT-09-091c	रामजन्मचरितानि तस्य ते कीर्तयन्त उचथैर्द्रुतं ययुः ॥
MT-09-092a	गन्धर्वैर्गीयमानो विबुधमुनिगणैरब्जसम्भूतिपूर्वैः वेदोदारार्थवाग्भिः प्रणिहितसुमनाः सर्वदा स्तूयमानः ।
MT-09-092c	सर्वैर्भूतैश्‍च भक्त्या स्वनिमिषनयनैः कौतुकाद्‌ वीक्ष्यमाणः प्रायाच्छेषगरुत्मदादिकनिजैः संसेवितः स्वं पदम्‌ ॥
MT-09-093a	ब्रह्मरुद्रगरुडैः सशेषकैः प्रोच्यमानसुगुणोरुविस्तरः ।
MT-09-093c	आरुरोह विभुरम्बरं शनैस्ते च दिव्यवपुषोऽभवंस्तदा ॥
MT-09-094a	अथ ब्रह्मा हरिं स्तुत्वा जगदेदं वचो विभुम्‌ ।
MT-09-094c	त्वदाज्ञया मया दत्तं स्थानं दशरथस्य हि ॥
MT-09-095a	मातॄणां चापि तल्लोकस्त्वयुताब्दादितोऽग्रतः ।
MT-09-095c	अनर्हायास्त्वयाऽऽज्ञप्ता कैकेय्या अपि सद्गतिः ॥
MT-09-096a	सूत्वा तु भरतं नैषा गच्छेत निरयानिति ।
MT-09-096c	तथाऽपि सा यदावेशाच्चकार त्वय्यशोभनम्‌ ॥
MT-09-097a	निकृतिर्नाम सा क्षिप्ता मया तमसि शाश्‍वते ।
MT-09-097c	कैकयी तु चलान्‌ लोकान्‌ प्राप्ता नैवाचलान्‌ क्वचित्‌ ॥
MT-09-098a	पश्‍चाद्‌ भक्तिमती यस्मात्‌ त्वयि सा युक्तमेव तत्‌ ।
MT-09-098c	मन्थरा तु तमस्यन्धे पातिता दुष्टचारिणी ॥
MT-09-099a	सीतार्थं येऽप्यनिन्दंस्त्वां तेऽपि याता महत्तमः ।
MT-09-099c	प्रायशो राक्षसाश्‍चैव त्वयि कृष्णत्वमागते ॥
MT-09-100a	शेषा यास्यन्ति तच्छेषा अष्टाविंशे कलौ युगे ।
MT-09-100c	गते चतुस्सहस्राब्दे तमोगास्त्रिशतोत्तरे ॥
MT-09-101a	अथ ये त्वत्पदाम्भोजमकरन्दैकलिप्सवः ।
MT-09-101c	त्वया सहाऽगतास्तेषां विधेहि स्थानमुत्तमम्‌ ॥
MT-09-102a	अहं भवः सुरेशाद्याः किङ्कराः स्म तवेश्‍वर ।
MT-09-102c	यच्च कार्यमिहास्माभिस्तदप्याज्ञापयाऽशु नः ॥
MT-09-103a	इत्युदीरितमाकर्ण्य शतानन्देन राघवः ।
MT-09-103c	जगाद भावगम्भीरसुस्मिताधरपल्लवः ॥
MT-09-104a	जगद्गुरुत्वमादिष्टं मया ते कमलोद्भव ।
MT-09-104c	गुर्वादेशानुसारेण मयाऽऽदिष्टा च सद्गतिः ॥
MT-09-105a	अतस्त्वया प्रदेया हि लोका एषां मदाज्ञया ।
MT-09-105c	हृदि स्थितं च जानासि त्वमेवैकः सदा मम ॥
MT-09-106a	इतीरितो हरेर्भावविज्ञानी कञ्जसम्भवः ।
MT-09-106c	पिपीलिकातृणान्तानां ददौ लोकाननुत्तमान्‌ ।
MT-09-106e	वैष्णवान्‌ सन्ततत्वाच्च नाम्ना सान्तानिकान्‌ विभुः ॥
MT-09-107a	ते जरामृतिहीनाश्‍च सर्वदुःखविवर्जिताः ।
MT-09-107c	संसारमुक्ता न्यवसंस्तत्र नित्यसुखाधिकाः ॥
MT-09-108a	ये तु देवा इहोद्भूता नृवानरशरीरिणः ।
MT-09-108c	ते सर्वे स्वांशितामापुस्तन्मैन्दविविदावृते ॥
MT-09-109a	असुरावेशतस्तौ तु न राममनुजग्मतुः ।
MT-09-109c	पीतामृतौ पुरा यस्मान्मम्रतुर्न च तौ तदा ॥
MT-09-110a	तयोश्‍च तपसा तुष्टश्‍चक्रे तावजरामरौ । 
MT-09-110c	पुरा स्वयम्भूस्तेनोभौ दर्पादमृतमन्थने ॥
MT-09-111a	प्रसँह्यापिबतां देवैर्देवांशत्वादुपेक्षितौ ।
MT-09-111c	पीतामृतेषु देवेषु युद्ध्यमानेषु दानवैः ॥
MT-09-112a	तैर्दत्तमात्महस्ते तु रक्षायै पीतमाशु तत्‌ ।
MT-09-112c	तस्माद्‌ दोषादापतुस्तावासुरं भावमूर्जितम्‌ ॥
MT-09-113a	अङ्गदः कालतस्त्यक्त्वा देहमाप निजां तनुम्‌ ।
MT-09-113c	रामाज्ञयैव कुर्वाणो राज्यं कुशसमन्वितः ॥
MT-09-114a	विभीषणश्‍च धर्मात्मा राघवाज्ञापुरस्कृतः ।
MT-09-114c	सेनापतिर्धनेशस्य कल्पमावीत्‌ स राक्षसान्‌ ॥
MT-09-115a	रामाज्ञया जाम्बवांश्‍च न्यवसत्‌ पृथिवीतळे ।
MT-09-115c	उत्पत्त्यर्थं जाम्बवत्यास्तदर्थं सुतपश्‍चरन्‌ ॥
MT-09-116a	अथो रघूणां प्रवरः सुरार्चितः स्वयैकतन्वा न्यवसत्‌ सुरालये ।
MT-09-116c	द्वितीयया ब्रह्मसदस्यधीश्‍वरस्तेनार्चितोऽथापरया निजालये ॥
MT-09-117a	तृतीयरूपेण निजं पदं प्रभुं व्रजन्तमुच्चैरनुगम्य देवताः ।
MT-09-117c	अगम्यमर्यादमुपेत्य च क्रमाद्‌ विलोकयन्तोऽतिविदूरतोऽस्तुवन्‌ ॥
MT-09-118a	ब्रह्मा मरुन्मारुतसूनुरीशः शेषो गरुत्मान्‌ हरिजः शक्रकाद्याः ।
MT-09-118c	क्रमादनुव्रज्य तु राघवस्य शिरस्यथाऽज्ञां प्रणिधाय निर्ययुः ॥
MT-09-119a	स्वं स्वं च सर्वे सदनं सुरा ययुः पुरन्दराद्याश्‍च विरिञ्चपूर्वकाः ।
MT-09-119c	मरुत्सुतोऽथो बदरीमवाप्य नारायणस्यैव पदं सिषेवे ॥
MT-09-120a	समस्तशास्त्रोद्भरितं हरेर्वचो मुदा तदा श्रोत्रपुटेन सम्भरन्‌ ।
MT-09-120c	वदंश्‍च तत्त्वं विबुधर्षभाणां सदा मुनीनां च सुखं ह्युवास ॥
MT-09-121a	रामाज्ञया किम्पुरुषेषु राज्यं चकार रूपेण तथाऽपरेण ।
MT-09-121c	रूपैस्तथाऽन्यैश्‍च समस्तसद्मन्युवास विष्णोः सततं यथेष्टम्‌ ॥
MT-09-122a	इत्थं स गायञ्छतकोटिविस्तरं रामायणं भारतपञ्चरात्रम्‌ ।
MT-09-122c	वेदांश्‍च सर्वान्‌ सहितब्रह्मसूत्रान्‌ व्याचक्षाणो नित्यसुखोद्भरोऽभूत्‌ ॥
MT-09-123a	रामोऽपि सार्द्धं पवमानात्मजेन स सीतया लक्ष्मणपूर्वकैश्‍च ।
MT-09-123c	तथा गरुत्मत्प्रमुखैश्‍च पार्षदैः संसेव्यमानो न्यवसत्‌ पयोब्धौ ॥
MT-09-124a	कदाचिदीशः सकलावतारानेकं विधायाहिपतौ हि शेते ।
MT-09-124c	पृथक्‌ च संव्यूह्य कदाचिदिच्छया रेमे रमेशोऽमितसद्गुणार्णवः ॥
MT-09-125a	इत्यशेषपुराणेभ्यः पञ्चरात्रेभ्य एव च ।
MT-09-125c	भारताच्चैव वेदेभ्यो महारामायणादपि ॥
MT-09-126a	परस्परविरोधस्य हानान्निर्णीय तत्वतः ।
MT-09-126c	युक्त्या बुद्धिबलाच्चैव विष्णोरेव प्रसादतः ॥
MT-09-127a	बहुकल्पानुसारेण मयेयं सत्कथोदिता ।
MT-09-127c	नैकग्रन्थाश्रयात्‌ तस्मान्नाऽशङ्क्याऽत्र विरुद्धता ॥
MT-09-128a	क्वचिन्मोहायासुराणां व्यत्यासः प्रतिलोमता ।
MT-09-128c	उक्ता ग्रन्थेषु तस्माद्धि निर्णयोऽयं कृतो मया ॥
MT-09-129a	एवं च वक्ष्यमाणेषु नैवाऽशङ्क्या विरुद्धता ।
MT-09-129c	सर्वकल्पसमश्‍चायं पारावर्यक्रमः सदा ॥
MT-09-130a	पुंव्यत्यासेन चोक्तिः स्यात्‌ पुराणादिषु कुत्रचित्‌ ।
MT-09-130c	कृष्णामाह यथा कृष्णो धनञ्जयशरैर्हतान्‌ ॥
MT-09-131a	शतं दुर्योधनादींस्ते दर्शयिष्य इति प्रभुः ।
MT-09-131c	भीमसेनहतास्ते तु ज्ञायन्ते बहुवाक्यतः ॥
MT-09-132a	विस्तारे भीमनिहताः सङ्क्षेपेऽर्जुनपातिताः ।
MT-09-132c	उच्यन्ते बहवश्‍चान्ये पुंव्यत्याससमाश्रयात्‌ ॥ 
MT-09-133a	विस्तारे कृष्णनिहता बलभद्रहता इति ।
MT-09-133c	उच्यन्ते च क्वचित्‌ कालव्यत्यासोऽपि क्वचिद्‌ भवेत्‌ ॥
MT-09-134a	यथा सुयोधनं भीमः प्राहसत्‌ कृष्णसन्निधौ ।
MT-09-134c	इति वाक्येषु बहुषु ज्ञायतेे निर्णयादपि ॥
MT-09-135a	अनिर्णये तु कृष्णस्य पूर्वमुक्ता गतिस्ततः ।
MT-09-135c	व्यत्यासास्त्वेवमाद्याश्‍च प्रातिलोम्यादयस्तथा ॥
MT-09-136a	दृश्यन्ते भारताद्येषु लक्षणग्रन्थतश्‍च ते ।
MT-09-136c	ज्ञायन्ते बहुभिर्वाक्यैर्निर्णयग्रन्थतस्तथा ॥
MT-09-137a	तस्माद्‌ विनिर्णयग्रन्थानाश्रित्यैव च लक्षणम्‌ ।
MT-09-137c	बहुवाक्यानुसारेण निर्णयोऽयं मया कृतः ॥
MT-09-138a	उक्तं लक्षणशास्त्रे च कृष्णद्वैपायनोदिते ।
MT-09-138c	त्रिभाषा यो न जानाति रीतीनां शतमेव च ॥
MT-09-139a	व्यत्यासादीन्‌ सप्तभेदान्‌ वेदाद्यर्थं तथा वदेत्‌ ।
MT-09-139c	स याति निरयं घोरमन्यथाज्ञानसम्भवम्‌ ॥
MT-09-140a	इत्यन्येषु च शास्त्रेषु तत्र तत्रोदितं बहु ।
MT-09-140c	व्यत्यासः प्रातिलोम्यं च गोमूत्री प्रघसस्तथा ॥
MT-09-141a	उक्षणः सुधुरः साधु सप्त भेदाः प्रकीर्तिताः ।
MT-09-141c	इत्यादिलक्षणान्यत्र नोच्यन्तेऽन्यप्रसङ्गतः ॥
MT-09-142a	अनुसारेण तेषां तु निर्णयः क्रियते मया ।
MT-09-142c	तस्मान्निर्णयशास्त्रत्वाद्‌ ग्राह्यमेतद्‌ बुभूषुभिः ॥
MT-09-143a	इतीरिता रामकथा परा मया समस्तशास्त्रानुसृतेर्भवापहा ।
MT-09-143a	पठेदिमां यः शृणुयादथापि वा विमुक्तबन्धश्‍चरणं हरेर्व्रजेत्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये श्रीरामचरिते श्रीरामस्वधामप्रवेशो नाम नवमोऽध्यायः ॥ 09 ॥

Adhyaya 10

अध्यायः 10

MT-10-001a	द्वापरेऽथ युगे प्राप्ते त्वष्टाविंशतिमे पुनः ।
MT-10-001c	स्वयम्भुशर्वशक्राद्या दुग्धाब्धेस्तीरमाङ्गुः ॥
MT-10-002a	पयोब्धेरुत्तरं तीरमासाद्य विबुधर्षभाः ।
MT-10-002c	तुष्टुवुः पुण्डरीकाक्षमक्षयं पुरुषोत्तमम्‌ ॥
MT-10-003a	नमो नमोऽगण्यगुणैकधाम्ने समस्तविज्ञानमरीचिमालिने ।
MT-10-003c	अनाद्यविज्ञानतमोनिहन्त्रे परामृतानन्दपदप्रदायिने ॥
MT-10-004a	स्वदत्तमालाभुविपातकोपतो दुर्वाससः शापत आशु हि श्रिया ।
MT-10-004c	शक्रे विहीने दितिजैः पराजिते पुरा वयं त्वां शरणं गताः स्मः ॥
MT-10-005a	त्वदाज्ञया बलिना सन्दधाना वराद्‌ गिरीशस्य परैरचाल्यम्‌ ।
MT-10-005c	वृन्दारका मन्दरमेत्य बाहुभिर्न शेकुरुद्धर्तुमिमे समेताः ॥
MT-10-006a	तदा त्वया नित्यबलत्वहेतुतो योऽनन्तनामा गरुडस्तदंसके ।
MT-10-006c	उत्पाट्य चैकेन करेण मन्दरो निधापितस्तं स सह त्वयाऽवहत्‌ ॥
MT-10-007a	पुनः परीक्षद्भिरसौ गिरिः सुरैः सहासुरैरुन्नमितस्तदंसतः ।
MT-10-007c	व्यचूर्णयत्‌ तानखिलान्‌ पुनश्‍च ते त्वदीक्षया पूर्ववदुत्थिताः प्रभो ॥ 
MT-10-008a	पुनश्‍च वामेन करेण वीश्‍वरे निधाय तं स्कन्धगतस्त्वमस्य ।
MT-10-008c	अगाः पयोऽब्धिं सहितः सुरासुरैर्मथ्ना च तेनाब्धिमथाप्यमथ्नाः ॥
MT-10-009a	कृतश्‍च कद्र्‌वास्तनयोऽत्र वासुकिर्नेत्रं त्वया कश्यपजः स नागराट्‌ ।
MT-10-009c	ममन्थुरब्धिं सहितास्त्वया सुराः सहासुरा दिव्यपयोघृताधिकम्‌ ॥
MT-10-010a	नैच्छन्त पुच्छं दितिजा अमङ्गलं तदित्यथाग्रं जगृहुर्विषोल्बणम्‌ ।
MT-10-010c	श्रान्ताश्‍च तेऽतो विबुधास्तु पुच्छं त्वया समेता जगृहुस्त्वदाश्रयाः ॥ 
MT-10-011a	अथातिभारादविशत्‌ सुकाञ्चनो गिरिः स पाताळमथ त्वमेव ।
MT-10-011c	तं कच्छपात्मा त्वभरः स्वपृष्ठे ह्यनन्यधार्यं पुरुलीलयैव ॥
MT-10-012a	उपर्यधश्‍चाऽत्मनि नेत्रगोत्रयोस्त्वया परेणाऽविशता समेधिताः ।
MT-10-012c	ममन्थुरब्धिं तरसा मदोत्कटाः सुरासुराः क्षोभितनक्रचक्रम्‌ ॥
MT-10-013a	श्रान्तेषु तेष्वेक उरुक्रम त्वं सुधारसाप्त्यै मुदितो ह्यमथ्नाः ।
MT-10-013c	तदा जगद्ग्रासि विषं समुत्थितं त्वदाज्ञया वायुरधात्‌ करे निजे ॥
MT-10-014a	कलेः स्वरूपं तदतीव दुष्षहं वराद्‌ विधातुः सकलैश्‍च दुःस्पृशम्‌ ।
MT-10-014c	करे विमथ्यास्तबलं विधाय ददौ स किञ्चिद्‌ गिरिशाय वायुः ॥
MT-10-015a	स तत्पिबत्कण्ठगतेन तेन निपातितो मूर्च्छित आशु रुद्रः ।
MT-10-015c	हरेः करस्पर्शबलात्‌ स सञ्ज्ञामवाप नीलोऽस्य गळस्तदाऽसीत्‌ ॥
MT-10-016a	अथ त्वदाज्ञां पुरतो निधाय निधाय पात्रे तपनीयरूपे ।
MT-10-016c	स्वयं त्वनिर्मथ्य बलोपपन्नं पपौ स वायुस्तदु चास्य जीर्णम्‌ ॥
MT-10-017a	अत्यल्पपानाच्च बभूव शूला शिवस्य शीर्ष्ण्यस्य करावशिष्टम्‌ ।
MT-10-017c	अभूत्‌ कलिः सर्वजगत्सु पूर्णं पीत्वा विकारो न बभूव वायोः ॥
MT-10-018a	कलेः शरीरादभवन्‌ कुनागाः सवृश्‍चिकाः श्‍वापदयातुधानाः ।
MT-10-018c	अथ त्वयाऽब्धौ तु विमथ्यमाने सुराऽभवत्‌ तामसुरा अवापुः ॥
MT-10-019a	उच्चैःश्रवा नाम तुरङ्गमोऽथ करी तथैरावतनामधेयः ।
MT-10-019c	अन्ये च दिक्पालगजा बभूवुर्वरं तथैवाप्सरसां सहस्रम्‌ ॥
MT-10-020a	तथाऽयुधान्याभरणानि चैव दिवौकसां पारिजातस्तरुश्‍च ।
MT-10-020c	तथैव साक्षात्‌ सुरभिर्निशेशो बभूव तत्‌ कौस्तुभं लोकसारम्‌ ॥
MT-10-021a	अथेन्दिरा यद्यपि नित्यदेहा बभूव तत्रापरया स्वतन्वा ।
MT-10-021c	ततो भवान्‌ दक्षिणबाहुना सुधाकमण्डलुं कलशं चापरेण ॥
MT-10-022a	प्रगृह्य तस्मान्निरगात्‌ समुद्राद्‌ धन्वन्तरिर्नाम हरिन्मणिद्युतिः ।
MT-10-022c	ततो भवद्धस्तगतं दितेःसुताः सुधाभरं कलशं चापजह्रुः ॥
MT-10-023a	मुक्तं त्वया शक्तिमताऽपि दैत्यान्‌ सत्यच्युतान्‌ कारयता वधाय ।
MT-10-023c	ततो भवाननुपममुत्तमं वपुर्बभूव दिव्यप्रमदात्मकं त्वरन्‌ ॥
MT-10-024a	श्यामं नितम्बार्पितरत्नमेखलं जाम्बूनदाभाम्बरभृत्‌ सुमध्यमम्‌ ।
MT-10-024c	बृहन्नितम्बं कलशोपमस्तनं सत्पुण्डरीकायतनेत्रमुज्ज्वलम्‌ ॥
MT-10-025a	समस्तसारं परिपूर्णसद्गुणं दृष्ट्वैव तत्‌ सम्मुमुहुः सुरारयः ।
MT-10-025c	परस्परं तेऽमृतहेतुतोऽखिला विरुद्ध्यमानाः प्रददुः स्म ते करे ॥
MT-10-026a	समं सुधायाः कलशं विभज्य निपाययास्मानिति वञ्चितास्त्वया ।
MT-10-026c	धर्मच्छलं पापजनेषु धर्म इति त्वया ज्ञापयितुं तदोक्तम्‌ ॥
MT-10-027a	यद्यत्‌ कृतं मे भवतां यदीह संवाद एवोद्विभजे सुुधामिमाम्‌ । 
MT-10-027c	यथेष्टतोऽहं विभजामि सर्वथा न विश्‍वसध्वं मयि केनचित्‌ क्वचित्‌ ॥
MT-10-028a	इति प्रहस्याभिहितं निशम्य स्त्रीभावमुग्धास्तु तथेति तेऽवदन्‌ ।
MT-10-028c	ततश्‍च संस्थाप्य पृथक्‌ सुरासुरांस्तवातिरूपोच्चलितान्‌ सुरेतरान्‌ ॥
MT-10-029a	सर्वान्‌ भवद्दर्शन ईक्ष्य लज्जिताऽस्म्यहं दृशो मीलयतेत्यवोचः ।
MT-10-029c	निमीलिताक्षेष्वसुरेषु देवता न्यपाययः साध्वमृतं ततः पुमान्‌ ॥
MT-10-030a	क्षणेन भूत्वा पिबतः सुधां शिरो राहोर्न्यकृन्तश्‍च सुदर्शनेन ।
MT-10-030c	तेनामृतार्थं हि सहस्रजन्मसु प्रतप्य भूयस्तप आरितो वरः ।
MT-10-030e	स्वयम्भुवस्तेन भवान्‌ करेऽस्य बिन्दुं सुधां प्रास्य शिरो जहार ॥
MT-10-031a	शिरस्तु तस्य ग्रहतामवाप सुरैः समाविष्टमथो सबाहुः ।
MT-10-031c	क्षिप्तः कबन्धोऽस्य शुभोदसागरे त्वया स्थितोऽद्यापि हि तत्र सामृतः ॥
MT-10-032a	अथासुराः प्रत्यपतन्नुदायुधाः समस्तशस्ते च हतास्त्वया रणे ।
MT-10-032c	कलिस्तु स ब्रह्मवरादजेयो ह्यृते भवन्तं पुरुषेषु संस्थितः ॥
MT-10-033a	तस्यार्द्धदेहात् समभूदलक्ष्मीस्तत्पुत्रका दोषगणाश्‍च सर्वशः ।
MT-10-033c	अथेन्दिरा वक्षसि ते समास्थिता त्वत्कण्ठगं कौस्तुभमास धाता ॥
MT-10-034c	यथाविभागं च सुरेषु दत्तास्त्वया तथाऽन्येऽपि हि तत्र जाताः ।
MT-10-034c	इत्थं त्वया साध्वमृतं सुरेषु दत्तं हि मोक्षस्य निदर्शनाय ॥
MT-10-035a	भवेद्धि मोक्षो नियतं सुराणां नैवासुराणां स कथञ्चन स्यात्‌ ।
MT-10-035c	उत्साहयुक्तस्य च तत्‌ प्रतीपं भवेद्धि राहोरिव दुःखरूपम्‌ ॥
MT-10-036a	कलिस्त्वयं ब्रह्मवरादिदानीं विबाधतेऽस्मान्‌ सकलान् प्रजाश्‍च ।
MT-10-036c	अज्ञानमिथ्यामतिरूपतोऽसौ प्रविश्य सज्ज्ञानविरुद्धरूपः ॥
MT-10-037a	त्वदाज्ञया तस्य वरोऽब्जजेन दत्तः स आविश्य शिवं चकार ।
MT-10-037c	कदागमांस्तस्य कुयुक्तिबाधान् न हि त्वदन्यश्‍चरितुं समर्थः ॥
MT-10-038a	वेदाश्‍च सर्वे सहशास्त्रसङ्घा उत्सादितास्तेन न सन्ति तेऽद्य ।
MT-10-038c	तत्‌ साधु भूमाववतीर्य वेदानुद्धृत्य शास्त्राणि कुरुष्व सम्यक्‌ ॥
MT-10-039a	अदृश्यमज्ञेयमतर्क्यरूपं कलिं निलीनं हृदयेऽखिलस्य ।
MT-10-039c	सच्छास्त्रशस्त्रेण निहत्य शीघ्रं पदं निजं देहि महाजनस्य ॥
MT-10-040a	ऋते भवन्तं न हि तन्निहन्ता त्वमेक एवाखिलशक्तिपूर्णः ।
MT-10-040c	ततो भवन्तं शरणं गता वयं तमोनिहत्यै निजबोधविग्रहम्‌ ॥
MT-10-041a	इतीरितस्तैरभयं प्रदाय सुरेश्‍वराणां परमोऽप्रमेयः ।
MT-10-041c	प्रादुर्बभूवामृतभूरिळायां विशुद्धविज्ञानघनस्वरूपः ॥
MT-10-042a	वसिष्ठनामा कमळोद्भवात्मजः सुतोऽस्य शक्तिस्तनयः पराशरः ।
MT-10-042c	तस्योत्तमं सोऽपि तपोऽचरद्धरिः सुतो मम स्यादिति तद्धरिर्ददौ ॥
MT-10-043a	उवाच चैनं भगवान्‌ सुतोषितो वसोर्मदीयस्य सुताऽस्ति शोभना ।
MT-10-043c	वने मृगार्थं चरतोऽस्य वीर्यं पपात भार्यां मनसा गतस्य ॥
MT-10-044a	तच्छ्येनहस्ते प्रददौ स तस्यै दातुं तदन्येन तु युद्ध्यतोऽपतत्‌ ।
MT-10-044c	जग्रास तन्मत्स्यवधूर्यमस्वसुर्जलस्थमेनां जगृहुश्च दाशाः ॥
MT-10-045a	तद्गर्भतोऽभून्मिथुनं स्वराज्ञे न्यवेदयन्‌ सोऽपि वसोः समर्पयत्‌ ।
MT-10-045c	पुत्रं समादाय सुतां स तस्मै ददौ सुतोऽभूदथ मत्स्यराजः ॥
MT-10-046a	कन्या तु सा दाशराजस्य सद्मन्यवर्द्धतातीव सुरूपयुक्ता ।
MT-10-046c	नाम्ना च सा सत्यवतीति तस्यां तवाऽत्मजोऽहं भविताऽस्म्यजोऽपि ॥
MT-10-047a	इतीरितश्‍चक्रधरेण तां मुनिर्जगाम मार्ताण्डसुतां समुद्रगाम्‌ ।
MT-10-047c	उत्तारयन्तीमथ तत्र विष्णुः प्रादुर्बभूवाशु विशुद्धचिद्घनः ॥
MT-10-048a	विदोषविज्ञानसुखैकरूपोऽप्यजो जनान्‌ मोहयितुं मृषैव ।
MT-10-048c	योषित्सु पुंसो ह्यजनीव दृश्यते न जायते क्वापि बलादिविग्रहः ॥
MT-10-049a	यथा नृसिंहाकृतिराविरासीत्‌ स्तम्भात्‌ तथा नित्यतनुत्वतो विभुः ।
MT-10-049c	आविर्भवद्‌ योषिति नो मलोत्थस्तथाऽपि मोहाय निदर्शयेत्‌ तथा ॥
MT-10-050a	स्त्रीपुम्प्रसङ्गात्‌ परतो यतो हरिः प्रादुर्भवत्येष विमोहयन्‌ जनम्‌ ।
MT-10-050c	अतो मलोत्थोऽयमिति स्म मन्यते जनोऽशुभः पूर्णगुणैकविग्रहम्‌ ॥
MT-10-051a	द्वीपे भगिन्याः स यमस्य विश्‍वकृत्‌ प्रकाशते ज्ञानमरीचिमण्डलः ।
MT-10-051c	प्रभासयन्नण्डबहिस्तथाऽन्तः सहस्रलक्षामितसूर्यदीधितिः ॥
MT-10-052a	अगण्यदिव्योरुगुणार्णवः प्रभुः समस्तविद्याधिपतिर्जगद्गुरुः ।
MT-10-052c	अनन्तशक्तिर्जगदीश्‍वरेश्‍वरः समस्तदोषातिविदूरविग्रहः ॥
MT-10-053a	शुभमरतकवर्णो रक्तपादाब्जनेत्राधरकरनखरसनाग्रश्‍चक्रशङ्खाब्जरेखः ।
MT-10-053c	रविकरवरगौरं चर्म चैणं वसानस्तटिदमलजटासन्दीप्तचूटं दधानः ॥

MT-10-054a	विस्तीर्णवक्षाः कमळायताक्षो बृहद्भुजः कम्बुसमानकण्ठः ।
MT-10-054c	समस्तवेदान्‌ मुखतः समुद्गिरन्ननन्तचन्द्राधिककान्तिसन्मुखः ॥
MT-10-055a	प्रबोधमुद्राभयदोर्द्वयान्वितो यज्ञोपवीताजिनमेखलोल्लसन्‌ ।
MT-10-055c	दृशा महाज्ञानभुजङ्गदष्टमुज्जीवयानो जगदत्यरोचत ॥
MT-10-056a	स लोकधर्माभिरिरक्षया पितुर्द्विजत्वमाप्याऽशु पितुर्ददौ निजम्‌ ।
MT-10-056c	ज्ञानं तयोः संस्मृतिमात्रतः सदा प्रत्यक्षभावं वरमात्मनो ददौ ॥
MT-10-057a	द्वैपायनः सोऽथ जगाम मेरुं चतुर्मुखाद्यैरनुगम्यमानः ।
MT-10-057c	उद्धृत्य वेदानखिलान्‌ सुरेभ्यो ददौ मुनिभ्यश्‍च यथाऽऽदिसृष्टौ ॥
MT-10-058a	सर्वाणि शास्त्राणि तथैव कृत्वा विनिर्णयं ब्रह्मसूत्रं चकार ।
MT-10-058c	तच्छुश्रुवुर्ब्रह्मगिरीशमुख्याः सुरा मुनीनां प्रवराश्‍च तस्मात्‌ ॥
MT-10-059a	समस्तशास्त्रार्थनिदर्शनात्मकं चक्रे महाभारतनामधेयम्‌ ।
MT-10-059c	वेदोत्तमं तच्च विधातृशङ्करप्रधानकैस्तन्मुखतः सुरैः श्रुतम्‌ ॥
MT-10-060a	अथो गिरीशादिमनोनुशायी कलिर्ममाराऽशु सुवाङ्मयैः शरैः ।
MT-10-060c	निकृत्तशीर्षो भगवन्मुखेरितैः सुराश्‍च सज्ज्ञानसुधारसं पपुः ॥
MT-10-061a	अथो मनुष्येषु तथाऽसुरेषु रूपान्तरैः कलिरेवावशिष्टः ।
MT-10-061c	ततो मनुष्येषु च सत्सु संस्थितो विनाश्य इत्येष हरिर्व्यचिन्तयत्‌ ॥
MT-10-062a	ततो नृणां कालबलात्‌ सुमन्दमायुर्मतिं कर्म च वीक्ष्य कृष्णः ।
MT-10-062c	विव्यास वेदान्‌ स विभुश्‍चतुर्धा चक्रे तथा भागवतं पुराणम्‌ ॥
MT-10-063a	ये ये च सन्तस्तमसाऽनुविष्टास्तांस्तान्‌ सुवाक्यैस्तमसो विमुञ्चन्‌ ।
MT-10-063c	चचार लोकान्‌ स पथि प्रयान्तं कीटं व्यपश्यत्‌ तमुवाच कृष्णः ॥
MT-10-064a	भवस्व राजा कुशरीरमेतत्‌ त्यक्त्वेति नैच्छत्‌ तदसौ ततस्तम्‌ ।
MT-10-064c	अत्यक्तदेहं नृपतिं चकार पुरा स्वभक्तं वृषलं सुलुब्धम्‌ ॥
MT-10-065a	लोभात्‌ स कीटत्वमुपेत्य कृष्णप्रसादतश्‍चाऽशु बभूव राजा ।
MT-10-065c	तदैव तं सर्वनृपाः प्रणेमुर्ददुः करं चास्य यथैव वैश्याः ॥
MT-10-066a	उवाच तं भगवान्‌ मुक्तिमस्मिंस्तव क्षणे दातुमहं समर्थः ।
MT-10-066c	तथाऽपि सीमार्थमवाप्य विप्रतनुं विमुक्तो भव मत्प्रसादात्‌ ॥
MT-10-067a	ज्ञानं च तस्मै विमलं ददौ स महीं च सर्वां बुभुजे तदन्ते ।
MT-10-067c	त्यक्त्वा तनुं विप्रवरत्वमेत्य पदं हरेराप सुतत्ववेदी ॥
MT-10-068a	एवं बहून्‌ संसृतिबन्धतस्स व्यमोचयद्‌ व्यासतनुर्जनार्दनः ।
MT-10-068c	बहून्यचिन्त्यानि च तस्य कर्माण्यशेषदेवेशसदोदितानि ॥
MT-10-069a	अथास्य पुत्रत्वमवाप्तुमिच्छंश्‍चचार रुद्रः सुतपस्तदीयम्‌ ।
MT-10-069c	ददौ च तस्मै भगवान्‌ वरं तं स्वयं च तप्त्वेव तपो विमोहयन्‌ ॥
MT-10-070a	विमोहनायासुरसर्गिणां प्रभुः स्वयं करोतीव तपः प्रदर्शयेत्‌ ।
MT-10-070c	कामादिदोषांश्‍च मृषैव दर्शयेन्न तावता तेऽस्य हि सन्ति कुत्रचित्‌ ॥
MT-10-071a	ततस्त्वरण्या स्म बभूव पुत्रकः शिवोऽस्य सोऽभूच्छुकनामधेयः ।
MT-10-071c	शुकी हि भूत्वाऽभ्यगमद्‌ घृताची व्यासं विमथ्नन्तमुतारणी तम्‌ ॥
MT-10-072a	अकामयन्‌ कामुकवत्‌ स भूत्वा तयाऽर्थितस्तं शुकनामधेयम्‌ ।
MT-10-072c	चक्रे ह्यरण्योस्तनयं च सृष्ट्वा विमोहयंस्तत्त्वमार्गेष्वयोग्यान् ॥
MT-10-073a	शुकं तमाशु प्रविवेश वायुर्व्यासस्य सेवार्थमथास्य सर्वम्‌ ।
MT-10-073c	ज्ञानं ददौ भगवान्‌ सर्ववेदान्‌ सभारतं भागवतं पुराणम्‌ ॥
MT-10-074a	शेषोऽथ पैलं मुनिमाविशत्‌ तदा वीशः सुमन्तुमपि वारुणिं मुनिम्‌ ।
MT-10-074c	ब्रह्माऽविशत्‌ तमुत वैशम्पायनं शक्रश्‍च जैमिनिमथाऽविशद्‌ विभुः ॥
MT-10-075a	कृष्णस्य पादपरिसेवनोत्सुकाः सुरेश्‍वरा विविशुराशु तान्‌ मुनीन्‌ ।
MT-10-075c	समस्तविद्याः प्रतिपाद्य तेष्वसौ प्रवर्तकांस्तान्‌ विदधे हरिः पुनः ॥
MT-10-076a	ऋचां प्रवर्तकं पैलं यजुषां च प्रवर्तकम्‌ ।
MT-10-076c	वैशम्पायनमेवैकं द्वितीयं सूर्यमेव च ॥
MT-10-077a	चक्रेऽथ जैमिनिं साम्नामथार्वाङ्गिरसामपि ।
MT-10-077c	सुमन्तुं भारतस्यापि वैशम्पायनमादिशत्‌ ॥
MT-10-078a	प्रवर्तने मानुषेषु गन्धर्वादिषु चाऽत्मजम्‌ ।
MT-10-078c	नारदं पाठयित्वा च देवलोकप्रवृत्तये ॥
MT-10-079a	आदिशत्‌ ससृजे सोऽथ रोमाञ्चाद्‌ रोमहर्षणम्‌ ।
MT-10-079c	तं भारतपुराणानां महारामायणस्य च ॥
MT-10-080a	पञ्चरात्रस्य कृत्स्नस्य प्रवृत्त्यर्थमथाऽदिशत्‌ ।
MT-10-080c	तमाविशत्‌ कामदेवः कृष्णसेवासमुत्सुकः ॥
MT-10-081a	स तस्मै ज्ञानमखिलं ददौ द्वैपायनः प्रभुः ।
MT-10-081c	सनत्कुमारप्रमुखांश्‍चक्रे योगप्रवर्तकान्‌ ॥
MT-10-082a	भृग्वादीन्‌ कर्मयोगस्य ज्ञानं दत्वाऽमलं शुभम्‌ ।
MT-10-082c	जैमिनिं कर्ममीमांसाकर्तारमकरोत्‌ प्रभुः ॥
MT-10-083a	देवमीमांसकाद्यन्तं कृत्वा पैलमथाऽदिशत्‌ ।
MT-10-083c	शेषं च मध्यकरणे पुराणान्यथ चाकरोत्‌ ॥
MT-10-084a	शैवान्‌ पाशुपतांश्‍चक्रे संशयार्थं सुरद्विषाम्‌ ।
MT-10-084c	वैष्णवान्‌ पञ्चरात्राच्च यथार्थज्ञानसिद्धये ॥
MT-10-085a	ब्राह्मांश्‍च वेदतश्‍चक्रे पुराणग्रन्थसङ्‌ग्रहान्‌ ।
MT-10-085c	एवं ज्ञानं पुनः प्रापुर्देवाश्‍च ऋषयस्तथा ॥
MT-10-086a	सनत्कुमारप्रमुखा योगिनो मानुषास्तथा ।
MT-10-086c	कृष्णद्वैपायनात्‌ प्राप्य ज्ञानं ते मुमुदुः सुराः ॥
MT-10-087a	समस्तविज्ञानगभस्तिचक्रं विताय विज्ञानमहादिवाकरः ।
MT-10-087c	निरस्य चाज्ञानतमो जगत्ततं प्रभासते भानुरिवावभासयन्‌ ॥
MT-10-088a	चतुर्मुखेशानसुरेन्द्रपूर्वकैः सदा सुरैः सेवितपादपल्लवः ।
MT-10-088c	प्रकाशयंस्तेषु सदात्मगुह्यं मुमोद मेरौ च तथा बदर्याम्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये व्यासावतारानुवर्णनं नाम दशमोऽध्यायः ॥ 10 ॥

Adhyaya 11

अध्यायः 11

MT-11-001a	शशाङ्कपुत्रादभवत्‌ पुरूरवास्तस्याऽयुरायोर्नहुषो ययातिः ।
MT-11-001c	तस्याऽस पत्नीयुगळं सुताश्‍च पञ्चाऽभवन्‌ विष्णुपदैकभक्ताः ॥
MT-11-002a	यदुं च तुर्वशुं चैव देवयानी व्यजायत ।
MT-11-002c	द्रुह्युं चाऽनुं तथा पूरुं शर्मिष्ठा वार्षपर्वणी ॥
MT-11-003a	यदोर्वंशे चक्रवर्ती कार्तवीर्यार्जुनोऽभवत्‌ ।
MT-11-003c	विष्णोर्दत्तात्रेयनाम्नः प्रसादाद्योगवीर्यवान्‌ ॥
MT-11-004a	तस्यान्ववाये यदवो बभूवुर्विष्णुसंश्रयाः ।
MT-11-004c	पूरोर्वंशे तु भरतश्‍चक्रवर्ती हरिप्रियः ॥
MT-11-005a	तद्वंशजः कुरुर्नाम प्रतीपोऽभूत्‌ तदन्वये ।
MT-11-005c	प्रतीपस्याभवन्‌ पुत्रास्त्रयस्त्रेताग्निवर्चसः ॥
MT-11-006a	देवापिरथ बाह्लीको गुणज्येष्ठश्‍च शन्तनुः ।
MT-11-006c	त्वग्दोषयुक्तो देवापिर्जगाम तपसे वनम्‌ ॥
MT-11-007a	विष्णोः प्रसादात्‌ स कृते युगे राजा भविष्यति ।
MT-11-007c	पुत्रिकापुत्रतां यातो बाह्लीको राजसत्तमः ॥
MT-11-008a	हिरण्यकशिपोः पुत्रः प्रह्लादो भगवत्प्रियः ।
MT-11-008c	वायुना च समाविष्टो महाबलसमन्वितः ॥
MT-11-009a	येनैव जायमानेन तरसा भूर्विदारिता ।
MT-11-009c	भूभारक्षपणे विष्णोरङ्गतामाप्तुमेव सः ॥
MT-11-010a	प्रतीपपुत्रतामाप्य बाह्लीकेष्वभवत्‌ पतिः ।
MT-11-010c	रुद्रेषु पत्रतापाख्यः सोमदत्तोऽस्य चाऽत्मजः ॥
MT-11-011c	अजैकपादहिर्बुध्निर्विरूपाक्ष इति त्रयः ।
MT-11-011c	रुद्राणां सोमदत्तस्य बभूवुः प्रथिताः सुताः ॥
MT-11-012a	विष्णोरेवाङ्गतामाप्तुं भूरिर्भूरिश्रवाः शलः ।
MT-11-012c	शिवादिसर्वरुद्राणामावेशाद्‌ वरतस्तथा ।
MT-11-013a	भूरिश्रवा अतिबलस्तत्राऽसीत्‌ परमास्त्रवित्‌ ।
MT-11-013c	तदर्थं हि तपश्‍चीर्णं सोमदत्तेन शम्भवे ॥
MT-11-014a	दत्तो वरश्‍च तेनास्य त्वत्प्रतीपाभिभूतिकृत्‌ ।
MT-11-014c	बलवीर्यगुणोपेतो नाम्ना भूरिश्रवाः सुतः ॥
MT-11-015a	भविष्यति मयाऽऽविष्टो यज्ञशील इति स्म ह ।
MT-11-015c	तेन भूरिश्रवा जातः सोमदत्तसुतो बली ॥
MT-11-016a	पूर्वोदधेस्तीरगतेऽब्जसम्भवे गङ्गायुतः पर्वणि घूर्णितोऽब्धिः ।
MT-11-016c	अवाक्षिपत्‌ तस्य तनौ निजोदबिन्दुं शशापैनमथाऽब्जयोनिः ॥
MT-11-017a	महाभिषङ्‌ नाम नरेश्‍वरस्त्वं भूत्वा पुनः शन्तनुनामधेयः ।
MT-11-017c	जनिष्यसे विष्णुपदी तथैषा तत्रापि भार्या भवतो भविष्यति ॥
MT-11-018a	शान्तो भवेत्येव मयोदितस्त्वं तनुत्वमाप्नोषि ततश्‍च शन्तनुः ।
MT-11-018c	इतीरितः सोऽथ नृपो बभूव महाभिषङ्‌ नाम हरेः पदाश्रयः ॥
MT-11-019a	स तत्र भुक्त्वा चिरकालमुर्वीं तनुं विहायाऽऽप सदो विधातुः ।
MT-11-019c	तत्राऽपि तिष्ठन्‌ सुरवृन्दसन्निधौ ददर्श गङ्गां श्लथिताम्बरां स्वकाम्‌ ॥
MT-11-020a	अवाङ्मुखेषु द्युसदस्सु रागान्निरीक्षमाणं पुनरात्मसम्भवः ।
MT-11-020c	उवाच भूमौ नृपतिर्भवाऽऽशु शप्तो यथा त्वं हि पुरा मयैव ॥
MT-11-021a	इतीरितस्तत्क्षणतः प्रतीपाद्‌ बभूव नाम्ना नृपतिः स शन्तनुः ।
MT-11-021c	अवाप्य गङ्गां दयितां स्वकीयां तया मुमोदाब्दगणान्‌ बहूंश्‍च ॥
MT-11-022a	अथाष्टमो वसुरासीद्‌ द्युनामा वराङ्गिनाम्न्यस्य बभूव भार्या ।
MT-11-022c	बभूव तस्याश्‍च सखी नृपस्य सुविन्दनाम्नो दयिता सनाम्नी ॥
MT-11-023a	तस्या जरामृतिविध्वंसहेतोर्वसिष्ठधेनुं स्वमृतं क्षरन्तीम्‌ ।
MT-11-023c	जरापहां नन्दिनिनामधेयां बद्धुं पतिं चोदयामास देवी ॥
MT-11-024a	तया द्युनामा स वसुः प्रचोदितो भ्रातृस्नेहात्‌ सप्तभिरन्वितोऽपरैः ।
MT-11-024c	बबन्ध तां गामथ ताञ्छशाप वसिष्ठसंस्थः कमलोद्भवः प्रभुः ॥
MT-11-025a	अधर्मवृत्ताः प्रतियात मानुषीं योनिं द्रुतं यत्कृते सर्व एव ।
MT-11-025c	धर्माच्युतास्स तथाऽष्टायुराप्य तामन्ये पुनः क्षिप्रमतो विमोक्ष्यथ ॥
MT-11-026a	प्रचोदयामास च या कुमार्गे पतिं हि साऽम्बेति नरेषु जाता ।
MT-11-026c	अभर्तृका पुंस्त्वसमाश्रयेण पत्युर्मृतौ कारणत्वं व्रजेत ॥
MT-11-027a	भवत्वसौ ब्रह्मचर्यैकनिष्ठो महान्‌ विरोधश्‍च तयोर्भवेत ।
MT-11-027c	स गर्भवासाष्टकदुःखमेव समाप्नुतां शरतल्पे शयानः ॥
MT-11-028a	मृत्यष्टकोत्थामपि वेदनां सः प्राप्नोतु शस्त्रैर्बहुधा निकृत्तः ।
MT-11-028c	इतीरितास्ते कमलोद्भवं तं ज्ञात्वा समुत्सृज्य च गां प्रणेमुः ॥
MT-11-029a	न मानुषीं गर्भमवाप्नुमो वयं भवत्वयं सर्ववित्‌ कीर्तिमांश्‍च ।
MT-11-029c	महास्त्रवेत्ता भवदंशयुक्तस्तथा बलं नोऽखिलानामुपैतु ॥
MT-11-030a	इतीरितेऽस्त्वित्युदिताः स्वयम्भुवा वसिष्ठसंस्थेन सुरापगां ययुः ।
MT-11-030c	ऊचुस्तथैनामुदरे वयं ते जायेमहि क्षिप्रमस्मान्‌ हन त्वम्‌ ॥
MT-11-031a	इतीरिता सा वरमाशु वव्रे तेभ्योऽप्यपापत्वमथ प्रियत्वम्‌ ।
MT-11-031c	तेषां सदैवात्मन एकमेषां दीर्घायुषं तान्‌ सुषुवेऽथ शन्तनोः ॥
MT-11-032a	अविघ्नतस्तान्‌ विनिहन्तुमेव पुरा प्रतीपस्य हि दक्षिणोरुम्‌ ।
MT-11-032c	समाश्रिता कामिनीवत्‌ त्वकामा तत्पुत्रभार्या भवितुं विडम्बात्‌ ॥
MT-11-033a	तेनैव चोक्ता भव मे सुतस्य भार्या यतो दक्षिणोरुस्थिताऽसि ।
MT-11-033c	भागो हि दक्षो दुहितुः स्नुषाया भार्याभागो वाम इति प्रसिद्धः ॥
MT-11-034a	उवाच सा तं न तु मां सुतस्ते काऽसीति पृच्छेन्न तु मां निवारयेत्‌ ।
MT-11-034c	अयोग्यकर्त्रीमपि कारणं च मत्कर्मणो नैव पृच्छेत्‌ कदाचित्‌ ॥
MT-11-035a	यदा त्रयाणामपि चैकमेष करोति गच्छेयमहं विसृज्य ।
MT-11-035c	तदा त्वदीयं सुतमित्युदीरिते तथेति राजाऽप्यवदत्‌ प्रतीपः ॥
MT-11-036a	तथैव पुत्राय च तेन तद्‌ वचो वधूक्तमुक्तं वचनाद्‌ द्युनाद्याः ।
MT-11-036c	कनीयसे सा ह्यवदत्‌ सुतस्ते नान्यः पतिः शन्तनुरेव मे वृतः ॥
MT-11-037a	ततस्तु सा शन्तनुतोऽष्टपुत्रानवाप्य सप्त न्यहनत्‌ तथाऽष्टमम्‌ ।
MT-11-037c	गन्तुं ततो मतिमाधाय हन्तुमिवोद्योगं सा हि मृषा चकार ॥
MT-11-038a	अवस्थितिर्नातिसुखाय मानुषे यतः सुराणामत एव गन्तुम्‌ ।
MT-11-038c	ऐच्छन्न तस्या हि बभूव मानुषो देहो नरोत्थो हि तथाऽऽस शन्तनोः ॥
MT-11-039a	तां पुत्रनिधनोद्युक्तां न्यवारयत शन्तनुः ।
MT-11-039c	काऽसि त्वं हेतुना केन हंसि पुत्रान्‌ नृशंसवत्‌ ॥
MT-11-040a	रूपं सुरवरस्त्रीणां तव तेन न पापकम्‌ ।
MT-11-040c	भवेत्‌ कर्म त्वदीयं तन्महत्‌ कारणमत्र हि ॥
MT-11-041a	तत्‌ कारणं वद शुभे यदि मच्छ्रोत्रमर्हति ।
MT-11-041c	इतीरिताऽवदत्‌ सर्वं प्रययौ च सुरापगा ॥
MT-11-042a	न धर्मो देवतानां हि ज्ञातवासश्‍चिरं नृषु ।
MT-11-042c	कारणादेव हि सुरा नृषु वासं प्रकुर्वते ॥
MT-11-043a	कारणापगमे यान्ति धर्मोऽप्येषां तथाविधः ।
MT-11-043c	अदृश्यत्वमसंस्पर्शो ह्यसम्भाषणमेव च ॥
MT-11-044a	सुरैरपि नृजातैस्तु गुह्यधर्मो दिवौकसाम्‌ ।
MT-11-044c	अतः सा वरुणं देवं पूर्वभर्तारमप्यमुम्‌ ॥
MT-11-045a	नृजातं शन्तनुं त्यक्त्वा प्रययौ वरुणालयम्‌ ।
MT-11-045c	सुतमष्टममादाय भर्तुरेवाप्यनुज्ञया ।
MT-11-045e	वधोद्योगान्निवृत्ता सा ददौ पुत्रं बृहस्पतौ ॥
MT-11-046a	देवव्रतोऽसावनुशासनाय मात्रा दत्तो देवगुरौ शतार्द्धम्‌ ।
MT-11-046c	संवत्सराणामखिलांश्‍च वेदान्‌ समभ्यसत्‌ तद्वशगान्तरात्मा ॥
MT-11-047a	ततश्‍च मात्रा जगतां गरीयस्यनन्तपारेऽखिलसद्गुणार्णवे ।
MT-11-047c	रामे भृगूणामधिपे प्रदत्तः शुश्राव तत्वं च शतार्धवर्षम्‌ ॥
MT-11-048a	स पञ्चविंशत्‌ पुनरब्दकानामस्त्राणि चाऽभ्यस्य पतेर्भृगूणाम्‌ ।
MT-11-048c	मात्रा समानीय निजे तटे तु संस्थापितः प्रार्पयितुं स्वपित्रे ॥
MT-11-049a	स तत्र बद्धवा शरपञ्जरेण गङ्गां विजह्रेऽस्य पिता तदैव ।
MT-11-049c	व्रजन्‌ मृगार्थी तृषितो विलोकयन्‌ गङ्गामतोयामभवत्‌ सुविस्मितः ॥
MT-11-050a	स मार्गयामास ततोऽस्य हेतुज्ञप्त्यै तदा स्वं च ददर्श सूनुम्‌ ।
MT-11-050c	क्रीडन्तमस्त्रेण बभूव सोऽपि क्षणाददृश्यः पितृदर्शनादनु ॥
MT-11-051a	मीमांसमानं तमवाप गङ्गा सुतं समादाय पतिं जगाद च ।
MT-11-051c	अयं सुतस्ते परमास्त्रवेत्ता समर्पितो वीर्यबलोपपन्नः ॥
MT-11-052a	अस्याग्रजाः स्वां स्थितिमेव याता हरेः पदाम्भोजसुपाविते जले ।
MT-11-052c	तनूर्मदीये प्रणिधाय तत्त्वं तान्मा शुचोऽनेन च मोदमानः ॥
MT-11-053a	इति प्रदायामुमदृश्यतामगाद्‌ गङ्गा तमादाय ययौ स्वकं गृहम्‌ ।
MT-11-053c	राजाऽभिषिच्याऽथ च यौवराज्ये मुमोद तत्सद्गुणतर्पितो भृशम्‌ ॥
MT-11-054a	पुनः स पित्राऽनुमतो बृहस्पतेरवाप वेदान्‌ पुरुषायुषोऽर्द्धतः ।
MT-11-054c	रामात्‌ तथाऽस्त्राणि पुनस्त्ववाप तावद्भिरब्दैस्त्रिशतैश्‍च तत्वम्‌ ॥
MT-11-055a	स सर्ववित्त्वं समवाप्य रामात्‌ समस्तविद्याधिपतेर्गुणार्णवात्‌ ।
MT-11-055c	पितुः समीपं समवाप्य तं च शुश्रूषमाणः प्रमुमोद वीरः ॥
MT-11-056a	यदैव गङ्गा सुषुवेऽष्टमं सुतं तदैव यातो मृगयां स शन्तनुः ।
MT-11-056c	शरद्वतो जातमपश्यदुत्तमं वने विसृष्टं मिथुनं त्वयोनिजम्‌ ॥
MT-11-057a	शरद्वांस्तु तपः कुर्वन्‌ ददर्श सहसोर्वशीम्‌ ।
MT-11-057c	चस्कन्द रेतस्तस्याऽथ शरस्तम्बे ततोऽभवत्‌ ॥
MT-11-058a	विष्कम्भो नाम रुद्राणां भूभारहरणेऽङ्गताम्‌ ।
MT-11-058c	हरेः प्राप्तुं तथा तारा भार्या या हि बृहस्पतेः ॥
MT-11-059a	तावुभौ शन्तनुर्दृष्ट्वा कृपाविष्टः स्वकं गृहम्‌ ।
MT-11-059c	निनाय नाम चक्रेऽथ कृपाया विषयौ यतः ॥ 
MT-11-060a	कृपः कृपीति स कृपस्तपो विष्णोश्‍चकार ह ।
MT-11-060c	तस्य प्रीतस्तदा विष्णुः सर्वलोकेश्‍वरेश्‍वरः ॥
MT-11-061a	प्रादादेष्यत्सप्तर्षित्वमायुः कल्पान्तमेव च ।
MT-11-061c	स शन्तनुगृहे तिष्ठन्‌ देवव्रतसखाऽभवत्‌ ॥
MT-11-062a	पुत्रवच्छन्तनोश्‍चाऽसीत्‌ स च पुत्रवदेव तत्‌ ।
MT-11-062c	मिथुनं पालयामास कृपोऽप्यस्त्राण्यवाप च ॥
MT-11-063a	सर्ववेदानधिजगौ सर्वशास्त्राणि कौशिकात्‌ ।
MT-11-063c	तत्वज्ञानं तथा व्यासादाप्य सर्वज्ञतां गतः ॥
MT-11-064a	यदा हि जातः स कृपस्तदैव बृहस्पतेः सूनुरगाच्च गङ्गाम्‌ ।
MT-11-064c	स्नातुं घृताचीं स ददर्श तत्र श्लथद्दुकूलां सुरवर्यकामिनीम्‌ ॥
MT-11-069a	तद्दर्शनात्‌ स्कन्नमथेन्द्रियं स द्रोणे दधाराऽशु ततोऽभवत्‌ स्वयम्‌ ।
MT-11-069c	अम्भोजजावेशयुतो बृहस्पतिः कर्तुं हरेः कर्म भुवो भरोद्धृतौ ॥
MT-11-068a	द्रोणेति नामास्य चकार तातो मुनिर्भरद्वाज उतास्य वेदान्‌ ।
MT-11-068c	अध्यापयामास सशास्त्रसङ्घान्‌ सर्वज्ञतामाप च सोऽचिरेण ॥
MT-11-067a	काले च तस्मिन्‌ पृषतोऽनपत्यो वने तु पाञ्चालपतिश्‍चचार ।
MT-11-067c	तपो महत्‌ तस्य तथा वराप्सरावलोकनात्‌ स्कन्दितमाशु रेतः ॥
MT-11-068a	स तद्‌ विलज्जावशतः पदेन समाक्रमत्‌ तस्य बभूव सूनुः ।
MT-11-068c	हूहू तु नाम्ना स विरिञ्चगायको नाम्नाऽवहो यो मरुतां तदंशयुक्‌ ॥
MT-11-069a	स द्रोणतातात्‌ समवाप वेदानस्त्राणि विद्याश्‍च तथा समस्ताः ।
MT-11-069c	द्रोणेन युक्तः स तदा गुरोः सुतं सहैव नौ राज्यमिति ह्यवादीत्‌ ॥
MT-11-070a	पदे द्रुतत्वाद्‌ द्रुपदाभिधेयः स राज्यमापाऽथ निजां कृपीं सः ।
MT-11-070c	द्रोणोऽपि भार्यां समवाप्य सर्वप्रतिग्रहोज्झश्‍च पुरेऽवसत्‌ सुखी ॥
MT-11-071a	शिलोञ्छवृत्यैव हि वर्तयन्‌ स धर्मं महान्तं विरजं जुषाणः ।
MT-11-071c	उवास नागाख्यपुरे सखा स देवव्रतस्याऽथ कृपस्य चैव ॥
MT-11-072a	तेषां समानो वयसा विराटस्त्वभूद्धहा नाम विधातृगायकः।
MT-11-072c	मरुत्सु यो विवहो नाम तस्याप्यंशेन युक्तो निजधर्मवर्ती ॥
MT-11-073a	ततः कदाचिन्मृगयां गतः स ददर्श कन्याप्रवरां तु शन्तनुः।
MT-11-073c	या पूर्वसर्गे पितृपुत्रिका सती चचार विष्णोस्तप उत्तमं चिरम्‌ ॥
MT-11-074a	यस्यै वरं विष्णुरदात्‌ पुराऽहं सुतस्तव स्यामिति या वसोः सुता ।
MT-11-074c	जाता पुनर्दाशगृहे विवर्द्धिता व्यासात्मना विष्णुरभूच्च यस्याम्‌ ॥
MT-11-075a	तद्दर्शनान्नृपतिर्जातहृच्छ्रयो वव्रे प्रदानाय च दाशराजम्‌ ।
MT-11-075c	ऋते स तस्यास्तनयस्य राज्यं नैच्छद्‌ दातुं तामथाऽयात्‌ गृहं स्वम्‌ ॥
MT-11-076a	तच्चिन्तया म्लानमुखं जनित्रं दृष्ट्वैव देवव्रत आश्‍वपृच्छत्‌ ।
MT-11-076c	तत्कारणं सारथिमस्य तस्माच्छ्रुत्वाऽखिलं दाशगृहं जगाम ॥
MT-11-077a	स तस्य विश्‍वासकृते प्रतिज्ञां चकार नाऽहं करवाणि राज्यम्‌ ।
MT-11-077c	तथैव मे सन्ततितो भयं ते व्यैतूर्ध्वरेताः सततं भवानि ॥
MT-11-078a	भीमव्रतत्वाद्धि तदाऽस्य नाम कृत्वा देवा भीष्म इति ह्यचीक्लृपन्‌ ।
MT-11-078c	प्रसूनवृष्टिं स च दाशदत्तां काळीं समादाय पितुः समर्पयत्‌ ॥
MT-11-079a	ज्ञात्वा तु तां राजपुत्रीं गुणाढ्यां सत्यस्य विष्णोर्मातरं नामतस्तत्‌ ।
MT-11-079c	लोके प्रसिद्धां सत्यवतीत्युदारां विवाहयामास पितुः स भीष्मः ॥
MT-11-080a	प्रायः सतां न मनः पापमार्गे गच्छेदिति ह्यात्ममनश्‍च सक्तम्‌ ।
MT-11-080c	ज्ञात्वाऽपि तां दाशगृहे विवर्द्धितां जग्राह सद्धर्मरतश्‍च शन्तनुः ॥
MT-11-081a	स्वच्छन्दमृत्युत्ववरं प्रदाय तथाऽप्यजेयत्वमधृष्यतां च ।
MT-11-081c	युद्धेषु भीष्मस्य नृपोत्तमः स रेमे तयैवाब्दगणान्‌ बहूंश्‍च ॥
MT-11-082a	लेभे स चित्राङ्गदमत्र पुत्रं तथा द्वितीयं च विचित्रवीर्यम्‌ ।
MT-11-082c	तयोश्‍च बाल्ये व्यसृजच्छरीरं जीर्णेन देहेन हि किं ममेति ॥
MT-11-083a	स्वेच्छया वरुणत्वं स प्राप नानिच्छया तनुः ।
MT-11-083c	तस्मिन्‌ काले त्यज्यते हि बलवद्भिर्वधं विना ॥
MT-11-084a	अतिसक्तास्तपोहीनाः कथञ्चिन्मृतिमाप्नुयुः ।
MT-11-084c	अनिच्छयाऽपि हि यथा मृतश्‍चित्राङ्गदानुजः ॥
MT-11-085a	अथौर्ध्वदैहिकं कृत्वा पितुर्भीष्मोऽभ्यषेचयत्‌ ।
MT-11-085c	राज्ये चित्राङ्गदं वीरं यौवराज्येऽस्य चानुजम्‌ ॥
MT-11-086a	चित्राङ्गदेन निहतो नाम स्वं त्वपरित्यजन्‌ ।
MT-11-086c	चित्राङ्गदोऽकृतोद्वाहो गन्धर्वेण महारणे ॥ 
MT-11-087a	विचित्रवीर्यं राजानं कृत्वा भीष्मोऽन्वपालयत्‌ ।
MT-11-087c	अथ काशिसुतास्तिस्रस्तदर्थं भीष्म आहरत्‌ ॥
MT-11-088a	अम्बामप्यम्बिकानाम्नीं तथैवाम्बालिकां पराम्‌ ।
MT-11-088c	पाणिग्रहणकाले तु ब्रह्मदत्तस्य वीर्यवान्‌ ॥
MT-11-089a	विजित्य तं साल्वराजं समेतान्‌ क्षत्रियानपि । 
MT-11-089c	आम्बिकाम्बालिके तत्र संवादं चक्रतुः शुभे ॥
MT-11-090a	अम्बा सा भीष्मभार्यैव पूर्वदेहे तु नैच्छत ।
MT-11-090c	शापाद्धिरण्यगर्भस्य साल्वकामाऽहमित्यपि ॥
MT-11-091a	उवाच तां स तत्याज साऽगमत्‌ साल्वमेव च ।
MT-11-091c	तेनापि सम्परित्यक्ता परामृष्टेति सा पुनः ॥
MT-11-092a	भीष्ममाप स नागृह्णात्‌ प्रययौ साऽपि भार्गवम्‌ ।
MT-11-092c	भ्रातुर्विवाहयामास सोऽम्बिकाम्बालिके ततः ॥
MT-11-093a	भीष्माय तु यशो दातुं युयुधे तेन भार्गवः ।
MT-11-093c	अनन्तशक्तिरपि स न भीष्मं निजघान ह ।
MT-11-093e	न चाम्बां ग्राहयामास भीष्मकारुण्ययन्त्रितः ॥
MT-11-094a	अनन्तशक्तिः सकलान्तरात्मा यः सर्ववित्‌ सर्ववशी च सर्वजित्‌ ।
MT-11-094c	न यत्समोऽन्योऽस्ति कथञ्च कुत्रचित्‌ कथं ह्यशक्तिः परमस्य तस्य ॥
MT-11-095a	भीष्मं स्वभक्तं यशसाऽभिपूरयन्‌ विमोहयन्नसुरांश्‍चैव रामः ।
MT-11-095c	जित्वैव भीष्मं न जघान देवो वाचं च सत्यामकरोत्‌ स तस्य ॥
MT-11-096a	विद्धवन्मुग्धवच्चैव केशवो वेदनार्तवत्‌ ।
MT-11-096c	दशर्यन्नपि मोहाय नैव विष्णुस्तथा भवेत्‌ ।
MT-11-096e	एवमादिपुराणोत्थवाक्याद्‌ रामः सदा जयी ॥
MT-11-097a	यशो भीष्मस्य दत्वा तु सोऽम्बां च शरणागताम्‌ ।
MT-11-097c	उन्मुच्य भर्तृद्वेषोत्थात्पापात्‌ तेनाऽश्‍वयोजयत्‌ ॥
MT-11-098a	अनन्तरं शिखण्डित्वात्‌ तदा सा शाङ्करं तपः ।
MT-11-098c	भीष्मस्य निधनार्थाय पुंस्त्वार्थं च चकार ह ॥
MT-11-099a	भीष्मो यथा त्वां गृह्णीयात्‌ तथा कुर्यामितीरितम्‌ ।
MT-11-099c	रामेण सत्यं तच्चक्रे भीष्मे देहान्तरं गते ॥
MT-11-100a	रुद्रस्तु तस्यास्तपसा तुष्टः प्रादाद्‌ वरं तदा ।
MT-11-100c	भीष्मस्य मृतिहेतुत्वं कालात्‌ पुंदेहसम्भवम्‌ ॥
MT-11-101a	मालां च य इमां मालां गृह्णीयात्‌ स हनिष्यति ।
MT-11-101c	भीष्ममित्येव तां मालां गृहीत्वा सा नृपान्‌ ययौ ॥
MT-11-102a	तां न भीष्मभयात्‌ केऽपि जगृहुस्तां हि सा ततः ।
MT-11-102c	द्रुपदस्य गृहद्वारि न्यस्य योगात्‌ तनुं जहौ ॥
MT-11-103a	एतस्मिन्नेव काले तु सुतार्थं द्रुपदस्तपः ।
MT-11-103c	चकार शम्भवे चैनं सोऽब्रवीत्‌ कन्यका तव ॥
MT-11-104a	भूत्वा भविष्यति पुमानिति साऽम्बा ततोऽजनि ।
MT-11-104c	नाम्ना शिखण्डिनी तस्याः पुंवत्‌ कर्माणि चाऽकरोत्‌ ॥
MT-11-105a	तस्यै पाञ्चालराजः स दशार्णाधिपतेः सुताम्‌ ।
MT-11-105c	उद्वाहयामास सा तां पुंवेषेणैव गूहिताम्‌ ॥
MT-11-106a	अन्यत्र मातापित्रोस्तु न विज्ञातां बुबोध ह ।
MT-11-106c	धात्र्यै न्यवेदयत्‌ साऽथ तत्पित्रे सा न्यवेदयत्‌ ॥
MT-11-107a	स क्रुद्धः प्रेषयामास निहन्मि त्वां सबान्धवम्‌ ।
MT-11-107c	इति पाञ्चालराजाय निर्जगाम च सेनया ॥
MT-11-108a	विश्‍वस्य वाक्यं रुद्रस्य पुमानेवेति पार्षतः ।
MT-11-108c	प्रेषयामास धिग्‌ बुद्धिर्भिन्ना ते बालवाक्यतः ॥
MT-11-109a	अपरीक्षकस्य ते राष्ट्रं कथमित्येव नर्मकृत्‌ ।
MT-11-109c	अथ भार्यासमेतं तं पितरं चिन्तयाऽऽकुलम्‌ ॥
MT-11-110a	दृष्ट्वा शिखण्डिनी दुःखान्मन्निमित्तान्न नश्यतु ।
MT-11-110c	इति मत्वा वनायैव ययौ तत्र च तुम्बुरुः ॥
MT-11-111a	स्थूणाकर्णाभिधेयस्तामपश्यद्‌ दृढकर्णतः ।
MT-11-111c	स तस्या अखिलं श्रुत्वा कृपां चक्रे महामनाः ॥
MT-11-112a	स तस्यै स्वं वपुः प्रादात्‌ तदीयं जगृहे तथा ।
MT-11-112c	अंशेन पुंस्त्वभावार्थं पूर्वदेहे समास्थितः ॥
MT-11-113a	पुंसां स्त्रीत्वं भवेत्‌ क्वाऽपि तथाऽप्यन्ते पुमान्‌ भवेत्‌ ।
MT-11-113c	स्त्रीणां नैव हि पुंस्त्वं स्याद्‌ बलवत्कारणैरपि ॥
MT-11-114a	अतः शिववरेऽप्येषा जज्ञे योषैव नान्यथा ।
MT-11-114c	पश्‍चात्पुन्देहमपि सा प्रविवेशैव पुंयुताम्‌ ॥
MT-11-115a	नास्या देहः पुंस्त्वमाप न च पुंसाऽनधिष्ठिते ।
MT-11-115c	पुंदेहे न्यवसत्‌ साऽथ गन्धर्वेण त्वधिष्ठितम्‌ ॥
MT-11-116a	गान्धर्वं देहमाविश्य स्वकीयं भवनं ययौ ।
MT-11-116c	तस्यास्तद्देहसादृश्यं गन्धर्वस्य प्रसादतः ॥
MT-11-117a	प्राप गन्धर्वदेहोऽपि तया पश्‍चादधिष्ठितः ।
MT-11-117c	श्‍वो देहि मम देहं मे स्वं च देहं समाविश ॥
MT-11-118a	इत्युक्त्वा स तु गन्धर्वः कन्यादेहं समास्थितः ।
MT-11-118c	उवासैव वने तस्मिन्‌ धनदस्तत्र चाऽगमत्‌ ॥
MT-11-119a	अप्रत्युत्थायिनं तन्तुलीयमानं विलज्जया ।
MT-11-119c	शशाप धनदो देवश्‍चिरमित्थं भवेति तम्‌ ॥
MT-11-120a	यदा युद्धे मृतिं याति सा कन्या पुन्तनुस्थिता ।
MT-11-120c	तदा पुंस्त्वं पुनर्यासि चपलत्वादितीरितः ॥
MT-11-121a	तथाऽवसत्‌ स गन्धर्वः कन्या पित्रोरशेषतः ।
MT-11-121c	कथयामासानुभूतं तौ भृशं मुदमापतुः ॥
MT-11-122a	परीक्ष्य तामुपायैस्तु श्‍वशुरो लज्जितो ययौ ।
MT-11-122c	श्‍वोभूते सा तु गन्धर्वं प्राप्य तद्वचनात्‌ पुनः ॥
MT-11-123a	ययौ तेनैव देहेन पुंस्त्वमेव समाश्रिता ।
MT-11-123c	स शिखण्डी नामतोऽभूदस्त्रशस्त्रप्रतापवान्‌ ॥
MT-11-124a	विचित्रवीर्यः प्रमदाद्वयं तत्‌ सम्प्राप्य रेमेऽब्दगणान्‌ सुसक्तः ।
MT-11-124c	तत्याज देहं स च यक्ष्मणाऽर्दितस्ततोऽस्य माताऽस्मरदाशु कृष्णम्‌ ॥
MT-11-125a	आविर्बभूवाऽशु जगज्जनित्रो जनार्दनो जन्मजराभयापहः ।
MT-11-125c	समस्तविज्ञानतनुः सुखार्णवः सम्पूजयामास च तं जनित्री ॥
MT-11-126a	तं भीष्मपूर्वैः परमादरार्चितं स्वभिष्टुतं चावददस्य माता ।
MT-11-126c	पुत्रौ मृतौ मे न तु राज्यमैच्छद्‌ भीष्मो मया नितरामर्थितोऽपि ॥
MT-11-127a	क्षेत्रे ततो भ्रातुरपत्यमुत्तममुत्पादयास्मत्परमादरार्थितः ।
MT-11-127c	इतीरितः प्रणतश्‍चाप्यभिष्टुतो भीष्मादिभिश्‍चाऽह जगद्गुरुर्वचः ॥
MT-11-128a	ऋते रमां जातु ममाङ्गयोगयोग्याऽङ्गना नैव सुरालयेऽपि ।
MT-11-128c	तथाऽपि ते वाक्यमहं करिष्ये सांवत्सरं सा चरतु व्रतं च ॥
MT-11-129a	सा पूतदेहाऽथ च वैष्णवव्रतान्मत्तः समाप्नोतु सुतं वरिष्ठम्‌ ।
MT-11-129c	इतीरिते राष्ट्रमुपैति नाशमिति ब्रुवन्तीं पुनराह वाक्यम्‌ ॥
MT-11-130a	सौम्यस्वरूपोऽप्यतिभीषणं मृषा तच्चक्षुषो रूपमहं प्रदर्शये ।
MT-11-130c	सहेत सा तद्‌ यदि पुत्रकोऽस्या भवेद्‌ गुणाढ्यो बलवीर्ययुक्तः ॥
MT-11-131a	इतीरितेऽस्त्वित्युदितस्तयाऽगमत्‌ कृष्णोऽम्बिकां सा तु भिया न्यमीलयत्‌ ।
MT-11-131c	अभूच्च तस्यां धृतराष्ट्रनामको गन्धर्वराट्‌ पवनावेशयुक्तः ॥
MT-11-132a	स मारुतावेशबलाद्‌ बलाधिको बभूव राजा धृतराष्ट्रनामा ।
MT-11-132c	अदाद्‌ वरं चास्य बलाधिकत्वं कृष्णोऽन्ध आसीत्‌ स तु मातृदोषतः ॥
MT-11-133a	ज्ञात्वा तमन्धं पुनरेव कृष्णं माताऽब्रवीज्जनयान्यं गुणाढ्यम्‌ ।
MT-11-133c	अम्बालिकायामिति तत्‌ तथाऽकरोद्‌ भयात्तु सा पाण्डुरभून्मृषादृक्‌ ॥
MT-11-134a	परावहो नाम मरुत्‌ ततोऽभवद्‌ वर्णेन पाण्डुः स हि नामतश्‍च ।
MT-11-134c	स चाऽस वीर्याधिक एव वायोरावेशतः सर्वशास्त्रास्त्रवेत्ता ॥
MT-11-135a	तस्मै तथा बलवीर्याधिकत्ववरं प्रादात्‌ कृष्ण एवाथ पाण्डुम्‌ ।
MT-11-135c	विज्ञाय तं प्राह पुनश्‍च माता निर्दोषमन्यं जनयोत्तमं सुतम्‌ ॥
MT-11-136a	उक्त्वेति कृष्णं पुनरेव च स्नुषामाह त्वयाऽक्ष्णोर्हि निमीलनं पुरा ।
MT-11-136c	कृतं ततस्ते सुत आस चान्धस्ततः पुनः कृष्णमुपास्व भक्तितः ॥
MT-11-137a	इतीरिताऽप्यस्य हि मायया सा भीता भुजिष्यां कुमतिर्न्ययोजयत्‌ ।
MT-11-137c	सा तं परानन्दतनुं गुणार्णवं सम्प्राप्य भक्त्या परयैव रेमे ॥
MT-11-138a	तस्यां स देवोऽजनि धर्मराजो माण्डव्यशापाद्‌ य उवाह शूद्रताम्‌ ।
MT-11-138c	वसिष्ठसाम्यं समभीप्समानं प्रच्यावयन्निच्छया शापमाप ॥
MT-11-139a	अयोग्यसम्प्राप्तिकृतप्रयत्नदोषात्‌ समारोपितमेव शूले ।
MT-11-139c	चोरैर्हृतेऽर्थेऽपि तु चोरबुद्ध्या मक्षीवधादित्यवदद्‌ यमस्तम्‌ ॥
MT-11-140a	नासत्यता तस्य च तत्र हेतुतः शापं गृहीतुं स तथैव चोक्त्वा ।
MT-11-140c	अवाप शूद्रत्वमथास्य नाम चक्रे कृष्णः सर्ववित्त्वं तथाऽदात्‌ ॥
MT-11-141a	विद्यारतेर्विदुरो नाम चायं भविष्यति ज्ञानबलोपपन्नः ।
MT-11-141c	महाधनुर्बाहुबलाधिकश्‍च सुनीतिमानित्यवदत्‌ स कृष्णः ॥
MT-11-142a	ज्ञात्वाऽस्य शूद्रत्वमथास्य माता पुनश्‍च कृष्णं प्रणता ययाचे ।
MT-11-142c	अम्बालिकायां जनयान्यमित्यथो नैच्छत्‌ स कृष्णोऽभवदप्यदृश्यः ॥
MT-11-143a	योग्यानि कर्माणि ततस्तु तेषां चकार भीष्मो मुनिभिर्यथावत्‌ ।
MT-11-143c	विद्याः समस्ता अददाच्च कृष्णस्तेषां पाण्डोरस्त्रशस्त्राणि भीष्मः ॥
MT-11-144a	ते सर्वविद्याप्रवरा बभूवुर्विशेषतो विदुरः सर्ववेत्ता ।
MT-11-144c	पाण्डुः समस्तास्त्रविदेकवीरो जिगाय पृथ्वीमखिलां धनुर्धरः ॥
MT-11-145a	गवद्गणादास तथैव सूतात्‌ समस्तगन्धर्वपतिः स तुम्बुरुः ।
MT-11-145c	य उद्वहो नाम मरुत्‌ तदंशयुक्तो वशी सञ्जयनामधेयः ॥
MT-11-146a	विचित्रवीर्यस्य स सूतपुत्रः सखा च तेषाभवत्‌ प्रियश्‍च ।
MT-11-146c	समस्तविन्मतिमान्‌ व्यासशिष्यो विशेषतो धृतराष्ट्रानुवर्ती ॥
MT-11-147a	गान्धारराजस्य सुतामुवाह गान्धारिनाम्नीं सुबलस्य राजा ।
MT-11-147c	ज्येष्ठो ज्येष्ठां शकुनेर्द्वापरस्य नास्तिक्यरूपस्य कुकर्महेतोः ॥
MT-11-148a	शूरस्य पुत्री गुणशीलरूपयुक्ता दत्ता सख्युरेव स्वपित्रा ।
MT-11-148c	नाम्ना पृथा कुन्तिभोजस्य तेन कुन्ती भार्या पूर्वदेहेऽपि पाण्डोः ॥
MT-11-149a	कूर्मश्‍च नाम्ना मरुदेव कुन्तिभोजोऽथैनां वर्द्धयामास सम्यक्‌ ।
MT-11-149c	तत्राऽगमच्छङ्करांशोऽतिकोपो दुर्वासास्तं प्राह मां वासयेति ॥
MT-11-150a	तमाह राजा यदि कन्यकायाः क्षमिष्यसे शक्तितः कर्म कर्त्र्याः ।
MT-11-150c	सुखं वसेत्योमिति तेन चोक्ते शुश्रूषणायाऽदिशदाशु कुन्तीम्‌ ॥
MT-11-151a	चकार कर्म सा पृथा मुनेः सुकोपनस्य हि ।
MT-11-151c	यथा न शक्यते परैः शरीरवाङ्मनोनुगा ॥
MT-11-152a	स वत्सरत्रयोदशं तया यथावदर्चितः ।
MT-11-152c	उपादिशत्‌ परं मनुं समस्तदेववश्यदम्‌ ॥
MT-11-153a	ऋतौ तु सा समाप्लुता परीक्षणाय तन्मनोः ।
MT-11-153c	समाह्वयद्‌ दिवाकरं स चाऽजगाम तत्क्षणात्‌ ॥
MT-11-154a	ततो न सा विसर्जितुं शशाक तं विना रतिम्‌ ।
MT-11-154c	सुवाक्प्रयत्नतोऽपि तामथाऽससाद भास्करः ॥
MT-11-155a	स तत्र जज्ञिवान्‌ स्वयं द्वितीयरूपको विभुः ।
MT-11-155c	सवर्मदिव्यकुण्डलो ज्वलन्निव स्वतेजसा ॥
MT-11-156a	पुरा स वालिमारणप्रभूतदोषकारणात्‌ ।
MT-11-156c	सहस्रवर्मनामिनाऽसुरेण वेष्टितोऽजनि ॥
MT-11-157a	यथा ग्रहैर्विदूष्यते मतिर्नृणां तथैव हि ।
MT-11-157c	अभूच्च दैत्यदूषिता मतिर्दिवाकरात्मनः ॥
MT-11-158a	तथाऽपि रामसेवनाद्धरेश्‍च सन्निधानयुक्‌ ।
MT-11-158c	सुदर्शनीयकर्णतः स कर्णनामकोऽभवत्‌ ॥
MT-11-159a	स रत्नपूर्णमञ्जुषागतो विसर्जितो जले ।
MT-11-159c	जनापवादभीतितस्तया यमस्वसुर्द्रुतम्‌ ॥
MT-11-160a	नदीप्रवाहतो गतं ददर्श सूतनन्दनः ।
MT-11-160c	तमग्रहीत्‌ सरत्नकं चकार पुत्रकं निजम्‌ ॥
MT-11-161a	सूतेनाधिरथेन लाळिततनुस्तद्भार्यया राधया संवृद्धो निखिलाः श्रुतीरधिजगौ शास्त्राणि सर्वाणि च ।
MT-11-161c	बाल्यादेव महाबलो निजगुणैः सम्भासमानोऽवसन्नाम्नाऽसौ वसुषेणतामगमदस्याऽसीद्ध्यमा तद्‌ वसु ॥
MT-11-162a	अथ कुन्ती दत्ता सा पाण्डोः सोऽप्येतया चिरं रेमे ।
MT-11-162c	शूराच्छूद्र्यां जातां विदुरोऽवहदारुणीं गुणाढ्यां च ॥
MT-11-163a	अथ चर्तायननामा मद्रेशः शक्रतुल्यपुत्रार्थी ।
MT-11-163c	कन्यारत्नं चेच्छंश्चक्रे ब्राह्मं तपो वरं चाऽप ॥
MT-11-164a	प्रह्लादावरजो यः संह्लादो नामतो हरेर्भक्तः ।
MT-11-164c	सोऽभूद्‌ ब्रह्मवरान्ते वायोरावेशयुक्‌ सुतो राज्ञः ॥
MT-11-165a	स मारुतावेशवशात्‌ पृथिव्यां बलाधिकोऽभूद्‌ वरतश्‍च धातुः ।
MT-11-165c	शल्यश्‍च नाम्नाऽखिलशत्रुशल्यो बभूव कन्याऽस्य च माद्रिनाम्नी ॥
MT-11-166a	सा पाण्डुभार्यैव च पूर्वजन्मन्यभूत्‌ पुनश्‍च प्रतिपादिताऽस्मै ।
MT-11-166c	शल्यश्‍च राज्यं पितृदत्तमञ्जो जुगोप धर्मेण समस्तशास्त्रवित्‌ ॥
MT-11-167a	अथाङ्गनारत्नमवाप्य तद्‌द्वयं पाण्डुस्तु भोगान्‌ बुभुजे यथेष्टतः ।
MT-11-167c	अपीपलद्‌ धर्मसमाश्रयो महीं ज्येष्ठापचायी विदुरोक्तमार्गतः ॥
MT-11-168a	भीष्मो हि राष्ट्रे धृतराष्ट्रमेव संस्थाप्य पाण्डुं युवराजमेव ।
MT-11-168c	चक्रे तथाऽप्यन्ध इति स्म राज्यं चकार नासावकरोच्च पाण्डुः ॥
MT-11-169a	भीष्माम्बिकेयोक्तिपरः सदैव पाण्डुः शशासावनिमेकवीरः ।
MT-11-169c	अथाऽम्बिकेयो बहुभिश्‍च यज्ञैरीजे स पाण्डुश्‍च महाधनौघैः ॥
MT-11-170a	नैषा विरोधे कुरुपाण्डवानां तिष्ठेदिति व्यास उदीर्णसद्गुणः ।
MT-11-170c	स्वमातरं स्वाश्रममेव निन्ये स्नुषे च तस्या ययतुः स्म तामनु ॥
MT-11-171a	सुतोक्तमार्गेण विचिन्त्य तं हरिं सुतात्मना ब्रह्मतया च सा ययौ ।
MT-11-171c	परं पदं वैष्णवमेव कृष्णप्रसादतः स्वर्ययतुः स्नुषे च ॥
MT-11-172a	माता च सा विदुरस्याऽप लोकं वैरिञ्चमन्वेव गताऽम्बिकां सती । 
MT-11-172c	व्यासप्रसादात्‌ सुतसद्गुणैश्‍च कालेन मुक्तिं च जगाम सन्मतिः ॥
MT-11-173a	अम्बालिकाऽपि क्रमयोगतोऽगात्‌ परां गतिं नैव तथाऽम्बिका ययौ ।
MT-11-173c	यथायथा विष्णुपरश्‍चिदात्मा तथातथा ह्यस्य गतिः परत्र ॥
MT-11-174a	पाण्डुस्ततो राज्यभरं निधाय ज्येष्ठेऽनुजे चैव वनं जगाम ।
MT-11-174c	पत्नीद्वयेनानुगतो बदर्यामुवास नारायणपालितायाम्‌ ॥
MT-11-175a	गृहाश्रमेणैव वने निवासं कुर्वन्‌ स भोगान्‌ बुभुजे तपश्‍च ।
MT-11-175c	चक्रे मुनीन्द्रैः सहितो जगत्पतिं रमापतिं भक्तियुतोऽभिपूजयन्‌ ॥
MT-11-176a	स कामतो हरिणत्वं प्रपन्नं दैवादृषिं ग्राम्यकर्मानुषक्तम्‌ ।
MT-11-176c	विद्‌ध्वा शापं प्राप तस्मात्‌ स्त्रिया युङ्मरिष्यसीत्येव बभूव चाऽर्तः ॥
MT-11-177a	न्यसिष्णुरुक्तः पृथया स नेति प्रणामपूर्वं न्यवसत्‌ तथैव ।
MT-11-177c	ताभ्यां समेतः शतशृङ्गपर्वते नारायणस्याऽश्रममध्यगे पुरः ॥
MT-11-178a	तपो नितान्तं स चचार ताभ्यां समन्वितः कृष्णपदाम्बुजाश्रयः ।
MT-11-178c	तत्सङ्गपूतद्युसरिद्वराम्भःसदावगाहातिपवित्रिताङ्गः ॥
MT-11-179a	एतस्मिन्नेव काले कमलभवशिवाग्रेसराः शक्रपूर्वा भूम्या पापात्मदैत्यैर्भुवि कृतनिलयैराक्रमं चासहन्त्या ।
MT-11-179c	ईयुर्देवादिदेवं शरणमजमुरुं पूर्णषाड्‌गुण्यमूर्तिं क्षीराब्धौ नागभोगे शयितमनुपमानन्दसन्दोहदेहम्‌ ॥
MT-11-180a	ऊचुः परं पुरुषमेनमनन्तशक्तिं सूक्तेन तेऽब्जजमुखा अपि पौरुषेण ।
MT-11-180c	स्तुत्वा धराऽसुरवराक्रमणात्‌ परेश खिन्ना यतो हि विमुखास्तव तेऽतिपापाः ॥
MT-11-181a	दुस्सङ्गतिर्भवति भारवदेव देव नित्यं सतामपि हि नः शृणु वाक्यमीश ।
MT-11-181c	पूर्वं हता दितिसुता भवता रणेषु ह्यस्मत्प्रियार्थमधुना भुवि तेऽभिजाताः ॥
MT-11-182	आसीत्‌ पुरा दितिसुतैरमरोत्तमानां सङ्‌ग्राम उत्तमगजाश्‍वरथद्विपद्भिः ।
MT-11-182c	अक्षोहिणीशतमहौघमहौघमेव सैन्यं सुरात्मकमभूत्‌ परमास्त्रयुक्तम्‌ ॥
MT-11-183a	तस्मान्महौघगुणमास महासुराणां सैन्यं शिलागिरिमहास्त्रधरं सुघोरम्‌ ।
MT-11-183c	तेषां रथाश्‍च बहुनल्वपरिप्रमाणा देवासुरप्रवरकार्मुकबाणपूर्णाः ।
MT-11-183e	नानाम्बराभरणवेषवरायुधाढ्या देवासुराः ससृपुराशु परस्परं ते ॥
MT-11-184a	जघ्नुर्गिरीन्द्रतलमुष्टिमहास्त्रशस्त्रैश्‍चक्रुर्नदीश्‍च रुधिरौघवहा महौघम्‌ ।
MT-11-184c	तत्र स्म देववृषभैरसुरेशचम्वा युद्धे निसूदित उतौघबलैः शतांशः ॥
MT-11-185a	अथाऽत्मसेनामवमृद्यमानां वीक्ष्यासुरः शम्बरनामधेयः ।
MT-11-185c	ससार मायाविदसह्यँमायो वरादुमेशस्य सुरान्‌ विमोहयन्‌ ॥
MT-11-186a	मायासहस्रेण सुराः समर्द्दिता रणे विषेदुः शशिसूर्यमुख्याः ।
MT-11-186c	तान्‌ वीक्ष्य वज्री परमां तु विद्यां स्वयम्भुदत्तं प्रयुयोज वैष्णवीम्‌ ॥
MT-11-187a	समस्तमायापहया तयैव वराद्‌ रमेशस्य सदाऽप्यसँह्यया ।
MT-11-187c	माया विनेशुर्दितिजेन्द्रसृष्टा वारीशवह्नीन्दुमुखाश्‍च मोचिताः ॥
MT-11-188a	यमेन्दुसूर्यादिसुरास्ततोऽसुरान्‌ निजघ्नुराप्यायितविक्रमास्तदा ।
MT-11-188c	सुरेश्‍वरेणोर्जितपौरुषा बहून्‌ वज्रेण वज्री निजघान शम्बरम्‌ ॥
MT-11-189a	तस्मिन्‌ हते दानवलोकपाले दितेः सुता दुद्रुवुरिन्द्रभीषिताः ।
MT-11-189c	तान्‌ विप्रचित्तिर्विनिवार्य धन्वी ससार शक्रप्रमुखान्‌ सुरोत्तमान्‌ ॥
MT-11-190a	वरादजेयेन विधातुरेव सुरोत्तमांस्तेन शरैर्निपातितान्‌ ।
MT-11-190c	निरीक्ष्य शक्रं च विमोहितं द्रुतं न्यवारयत्‌ तं पवनः शरौघैः ॥
MT-11-191a	अस्त्राणि तस्यास्त्रवरैर्निवार्य चिक्षेप तस्योरसि काञ्चनीं गदाम्‌ ।
MT-11-191c	विचूर्णितोऽसौ निपपात मेरौ महाबलो वायुबलाभिनुन्नः ॥
MT-11-192a	अथाऽससादाऽशु स कालनेमिस्त्वदाज्ञया यस्य वरं ददौ पुरा ।
MT-11-192c	सर्वैरजेयत्वमजोऽसुरः ससहस्रशीर्षो द्विसहस्रबाहुयुक्‌ ॥
MT-11-193a	तमापतन्तं प्रसमीक्ष्य मारुतस्त्वदाज्ञया दत्तवरस्त्वयैव ।
MT-11-193c	हन्तव्य इत्यस्मरदाशु हि त्वां तदाऽऽविरासीस्त्वमनन्तपौरुषः ॥
MT-11-194a	तमस्त्रशस्त्राणि बहूनि बाहुभिः प्रवर्षमाणं भुवनाप्तदेहम्‌ ।
MT-11-194c	चक्रेण बाहून्‌ विनिकृत्य कानि च न्यवेदयश्‍चाऽशु यमाय पापम्‌ ॥
MT-11-195a	ततोऽसुरास्ते निहता अशेषास्त्वया त्रिभागा निहताश्‍चतुर्थम्‌ ।
MT-11-195c	जघान वायुः पुनरेव जातास्ते भूतळे धर्मबलोपपन्नाः ॥
MT-11-196a	राज्ञां महावंशसुजन्मनां तु तेषामभूद्‌ धर्ममतिर्विपापा ।
MT-11-196c	शिक्षामवाप्य द्विजपुङ्गवानां त्वद्भक्तिरप्येषु हि काचन स्यात्‌ ॥
MT-11-197a	त्वद्भक्तिलेशाभियुतः सुकर्मा व्रजेन्न पापां तु गतिं कथञ्चित्‌ ।
MT-11-197c	दैत्येश्‍वराणां च तमोऽन्धमेव त्वयैव क्लृप्तं ननु सत्यकाम ॥
MT-11-198a	धर्मस्य मिथ्यात्वभयाद्‌ वयं त्वामथापि वा दैत्यशुभाप्तिभीषा ।
MT-11-198c	सम्प्रार्थयामो दितिजान्‌ सुकर्मणस्त्वद्भक्तितश्‍च्यावयितुं च शीघ्रम्‌ ॥
MT-11-199a	य उग्रसेनः सुरगायकः स जातो यदुष्वेष तथाऽभिधेयः ।
MT-11-199c	तवैव सेवार्थममुष्य पुत्रो जातोऽसुरः कालनेमिः स ईश ॥
MT-11-200a	यस्त्वत्प्रियार्थं न हतो हि वायुना भवत्प्रसादात्‌ परमीशताऽपि ।
MT-11-200c	स एष भोजेषु पुनश्‍च जातो वरादुमेशस्य परैरजेयः ॥
MT-11-201a	स औग्रसेने जनितोऽसुरेण क्षेत्रे हि तद्रूपधरेण मायया ।
MT-11-201c	गन्धर्विजेन द्रमिळेन नाम्ना कंसो जितो येन वराच्छचीपतिः ॥
MT-11-202a	जित्वा जलेशं च हृतानि येन रत्नानि यक्षाश्‍च जिताः शिवस्य ।
MT-11-202c	कन्यावनार्थं मगधाधिपेन प्रयोजितास्ते च हृते बलेन ॥
MT-11-203a	स विप्रचित्तिश्‍च जरासुतोऽभूद्‌ वराद्‌ विधातुर्गिरिशस्य चैव ।
MT-11-203c	सर्वैरजेयो बलमुत्तमं ततो ज्ञात्वैव कंसस्य मुदा सुते ददौ ॥
MT-11-204a	निवारयामास न कंसमुद्धतं शक्तोऽपि यो यस्य बलेन कश्‍चित्‌ ।
MT-11-204c	तुल्यं पृथिव्यां विवरेषु वा क्वचिद्‌ वशे बलाद् गो नृपतींश्‍च चक्रे ॥
MT-11-205a	हतौ पुरा यौ मधुकैटभाख्यौ त्वयैव हंसो डिभिकश्‍च जातौ ।
MT-11-205c	वरादजेयौ गिरिशस्य वीरौ भक्तौ जरासन्धमनु स्म तौ शिवे ॥
MT-11-206a	अन्येऽपि भूमावसुराः प्रजातास्त्वया हता ये सुरदैत्यसङ्गरे ।
MT-11-206c	अन्ये तथैवान्धतमः प्रपेदिरे कार्या तथैषां च तमोगतिस्त्वया ॥
MT-11-207a	व्यासावतारे निहतस्त्वया यः कलिः सुशास्त्रोक्तिभिरेव चाद्य ।
MT-11-207c	श्रुत्वा त्वदुक्तीः पुरुषेषु तिष्ठन्नीषच्चकारेव मनस्त्वयीश ॥
MT-11-208a	रामात्मना ये निहताश्‍च राक्षसा दृष्ट्वा बलं तेऽपि तदा तवाद्य ।
MT-11-208c	समं तवान्यं न हि चिन्तयन्ति सुपापिनोऽपीश तथा हनूमतः ॥
MT-11-209a	ये केशव त्वद्बहुमानयुक्तास्तथैव वायौ न हि ते तमोऽन्धम्‌ ।
MT-11-209c	योग्याः प्रवेष्टुं तदतो हि मार्गाच्चाल्यास्त्वया जनयित्वैव भूमौ ॥
MT-11-210a	नितान्तमुत्पाद्य भवद्विरोधं तथा च वायौ बहुभिः प्रकारैः ।
MT-11-210c	सर्वेषु देवेषु च पातनीयास्तमस्यथान्धे कलिपूर्वकासुराः ॥
MT-11-211a	हतौ च यौ रावणकुम्भकर्णौ त्वया त्वदीयौ प्रतिहारपालौ ।
MT-11-211c	महासुरावेशयुतौ हि शापात्‌ त्वयैव तावद्य विमोचनीयौ ॥
MT-11-212a	यौ तौ तवारी ह तयोः प्रविष्टौ दैत्यौ तु तावन्धतमः प्रवेश्यौ ।
MT-11-212c	यौ तौ त्वदीयौ भवदीयवेश्म त्वया पुनः प्रापणीयौ परेश ॥
MT-11-213a	आविश्य यो बलिमञ्जश्‍चकार प्रतीपमस्मासु तथा त्वयीश ।
MT-11-213c	स चासुरो बलिनामैव भूमौ साल्वो नाम्ना ब्रह्मदत्तस्य जातः ॥
MT-11-214a	मायामयं तेन विमानमग्र्यमभेद्यमाप्तं सकलैर्गिरीशात्‌ ।
MT-11-214c	विद्रावितो यो बहुशस्त्वयैव रामस्वरूपेण भृगूद्वहेन ॥
MT-11-215a	नासौ हतः शक्तिमताऽपि तत्र कृष्णावतारे स मयैव वध्यः ।
MT-11-215c	इत्यात्मसङ्खल्पमृतं विधातुं स चात्र वध्यो भवताऽतिपापी ॥
MT-11-216a	यदीयमारुह्य विमानमस्य पिताऽभवत्‌ सौभपतिश्‍च नाम्ना ।
MT-11-216c	यदा स भीष्मेण जितः पिताऽस्य तदा स साल्वस्तपसि स्थितोऽभूत्‌ ॥
MT-11-217a	स चाद्य तस्मात्‌ तपसो निवृत्तो जरासुतस्यानुमते स्थितो हि ।
MT-11-217c	अनन्यवध्यो भवताऽद्य वध्यः स प्रापणीयश्‍च तमस्यथोग्रे ॥
MT-11-218a	यो बाणमाविश्य महासुरोऽभूत्‌ स्थितः सनाम्ना प्रथितोऽपि बाणः ।
MT-11-218c	स कीचको नाम बभूव रुद्रवरादवध्यः स तमः प्रवेश्यः ॥
MT-11-219a	अतस्त्वया भुव्यवतीर्य देवकार्याणि कार्याण्यखिलानि देव ।
MT-11-219c	त्वमेव देवेश गतिः सुराणां ब्रह्मेशशक्रेन्दुयमादिकानाम्‌ ॥
MT-11-220a	त्वमेव नित्योदितपूर्णशक्तिस्त्वमेव नित्योदितपूर्णचिद्धनः ।
MT-11-220c	त्वमेव नित्योदितपूर्णसत्सुखस्त्वादृङ्‌ न कश्‍चित्‌ कुत एव तेऽधिकः ॥
MT-11-221a	इतीरितो देववरैरुदारगुणार्णवोऽक्षोभ्यतमामृताकृतिः ।
MT-11-221c	उत्थाय तस्मात्‌ प्रययावनन्तसोमार्ककान्तिद्युतिरन्वितोऽमरैः ॥
MT-11-222a	स मेरुमाप्याऽह चतुर्मुखं प्रभुर्यत्र त्वयोक्तोऽस्मि हि तत्र सर्वथा । 
MT-11-222c	प्रादुर्भविष्ये भवतो हि भत्तया वशस्तिवाहं स्ववशोऽपि चेच्छया ॥
MT-11-223a	ब्रह्मा प्रणम्याऽह तमात्मकारणं प्रादां पुराऽहं वरुणाय गाः शुभाः ।
MT-11-223c	जहार तास्तस्य पिताऽमृतस्रवाः स कश्यपो द्राक्‌ सहसाऽतिगर्वितः ॥
MT-11-224a	मात्रा त्वदित्या च तथा सुरभ्या प्रचोदितेनैव हतासु तासु ।
MT-11-224c	श्रुत्वा जलेशात्‌ स मया तु शप्तः क्षत्रेषु गोजीवनको भवेति ॥
MT-11-225a	शूरात्‌ स जातो बहुगोधनाढ्यो भूमौ यमाहुर्वसुदेव इत्यपि ।
MT-11-225c	तस्यैव भार्या त्वदितिश्‍च देवकी बभूव चान्या सुरभिश्‍च रोहिणी ॥
MT-11-226a	स त्वं भवस्वाऽशु च देवकीसुतस्तथैव यो द्रोणनामा वसुः सः ।
MT-11-226c	स्वभार्यया धरया त्वत्पितृत्वं प्राप्तुं तपस्तेप उदारमानसः ॥
MT-11-227a	तस्मै वरः स मया सन्निसृष्टः स चाऽस नन्दाख्य उतास्य भार्या ।
MT-11-227c	नाम्ना यशोदा स च शूरतातसुतस्य वैश्याप्रभवोऽथ गोपः ॥
MT-11-228a	तौ देवकीवसुदेवौ च तेपतुस्तपस्त्वदीयं सुतमिच्छमानौ ।
MT-11-228c	त्वामेव तस्मात्‌ प्रथमं प्रदर्श्य तत्र स्वरूपं हि ततो व्रजं व्रज ॥
MT-11-229a	इतीरिते सोऽब्जभवेन केशवस्तथेति चोक्त्वा पुनराह देवताः ।
MT-11-229c	सर्वे भवन्तो भवताऽशु मानुषे कार्यानुसारेण यथानुरूपतः ॥
MT-11-230a	अथावतीर्णाः सकलाश्‍च देवता यथा यथैवाऽह हरिस्तथा तथा ।
MT-11-230c	वित्तेश्‍वरः पूर्वमभूद्धि भौमाद्धरेः सुतत्वेऽपि तदिच्छयाऽसुरात्‌ ॥
MT-11-231a	पापेन तेनापहृतो हि हस्ती शिवप्रदत्तः सुप्रतीकाभिधानः ।
MT-11-231c	तदर्थमेवास्य सुतोऽभिजातो धनेश्‍वरो भगदत्ताभिधानः ॥ 
MT-11-232a	महासुरस्यांशयुतः स एव रुद्रावेशाद्‌ बलवानस्त्रवांश्‍च ।
MT-11-232c	शिष्यो महेन्द्रस्य हते बभूव ताते स्वधर्माभिरतश्‍च नित्यम्‌ ॥
MT-11-233a	अभूच्छिनिर्नाम यदुप्रवीरस्तस्याऽत्मजः सत्यक आस तस्मात्‌ ।
MT-11-233c	कृष्णः पक्षो युयुधानाभिधेयो गरुत्मतोंऽशेन युतो बभूव ॥
MT-11-234a	यः संवहो नाम मरुत्‌ तदंशश्‍चक्रस्य विष्णोश्‍च बभूव तस्मिन्‌ ।
MT-11-234c	यदुष्वभूद्धृदिको भोजवंशे सितः पक्षस्तस्य सुतो बभूव ॥
MT-11-235a	स पाञ्चजन्यांशयुतो मरुत्सु तथांऽशयुक्तः प्रवहस्य वीरः ।
MT-11-235c	नामास्य चाभूत्‌ कृतवर्मेत्यथान्ये ये यादवऽस्तेऽपि सुराः सगोपाः ॥
MT-11-236a	ये पाण्डवानामभवन्‌ सहाया देवाश्‍च देवानुचराः समस्ताः ।
MT-11-236c	अन्ये तु सर्वेऽप्यसुरा हि मध्यमा ये मानुषास्ते चलबुद्धिवृत्तयः ॥
MT-11-237a	लिङ्गं सुराणां हि परैव भक्तिर्विष्णौ तदन्येषु च तत्प्रतीपता ।
MT-11-237c	अतोऽत्र ये ये हरिभक्तितत्परास्ते ते सुरास्तद्भरिता विशेषतः ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये भगवदवतारप्रतिज्ञा नाम एकादशोऽध्यायः ॥ 11 ॥

Adhyaya 12

अध्यायः 12

MT-12-001a	बभूव गन्धर्वमुनिस्तु देवकः स आस सेवार्थमथाऽऽहुकाद्धरेः ।
MT-12-001c	स उग्रसेनावरजस्तथैव नामास्य तस्मादजनि स्म देवकी ॥
MT-12-002a	अन्याश्‍च याः कश्यपस्यैव भार्या ज्येष्ठां तु तामाहुक आत्मपुत्रीम्‌ ।
MT-12-002c	चकार तस्माद्धि पितृष्वसा सा स्वसा च कंसस्य बभूव देवकी ॥
MT-12-003a	सैवादितिर्वसुदेवस्य दत्ता तस्या रथं माङ्गलं कंस एव ।
MT-12-003c	सँयापयामास तदा हि वायुर्जगाद वाक्यं गगनस्थितोऽमुम्‌ ॥
MT-12-004a	विनाऽपराधं न ततो गरीयसो न मातुलो वध्यतामेति विष्णोः ।
MT-12-004c	लोकस्य धर्माननुवर्ततोऽतः पित्रोर्विरोधार्थमुवाच वायुः ॥
MT-12-005a	मृत्युस्तवास्या भविताऽष्टमः सुतो मूढेति चोक्तो जगृहे कृपाणम्‌ ।
MT-12-005c	पुत्रान्‌ समर्प्यास्य च शूरसूनुर्विमोच्य तां तत्सहितो गृहं ययौ ॥
MT-12-006a	षट्‌ कन्यकाश्‍चावरजा गृहीतास्तेनैव ताभिश्‍च मुमोद शूरजः ।
MT-12-006c	बाह्लीकपुत्री च पुरा गृहीता पुराऽस्य भार्या सुरभिस्तु रोहिणी ॥
MT-12-007a	राज्ञश्‍च काशिप्रभवस्य कन्यां स पुत्रिकापुत्रकधर्मतोऽवहत् ।
MT-12-007c	कन्यां तथा करवीरेश्‍वरस्य धर्मेण तेनैव दितिं दनुं पुरा ॥
MT-12-008a	यो मन्यते विष्णुरेवाहमित्यसौ पापो वेनः पौण्ड्रको वासुदेवः ।
MT-12-008c	जातः पुनः शूरजात्‌ काशिजायां नान्यो मत्तो विष्णुरस्तीति वादी ॥
MT-12-009a	धुन्धुर्हतो यो हरिणा मधोः सुत आसीत्‌ सुतायां करवीरेश्‍वरस्य ।
MT-12-009c	सृगालनामा वासुदेवोऽथ देवकीमुदूह्य शौरिर्न ययावुभे ते ॥
MT-12-010a	ततस्तु तौ वृष्णिशत्रू बभूवतुर्ज्येष्ठौ सुतौ शूरसुतस्य नित्यम्‌ ।
MT-12-010c	अन्यासु च प्राप सुतानुदारान्‌ देवावतारान्‌ वसुदेवोऽखिलज्ञः ॥
MT-12-011a	ये ये हि देवाः पृथिवीं गतास्ते सर्वे शिष्याः सत्यवतीसुतस्य ।
MT-12-011c	विष्णुज्ञानं प्राप्य सर्वेऽखिलज्ञास्तस्माद्‌ यथायोग्यतया बभूवुः ॥
MT-12-012a	मरीचिजाः षण्मुनयो बभूवुस्ते देवकं प्राहसन्‌ कार्श्यहेतोः ।
MT-12-012c	तच्छापतः कालनेमिप्रसूता अवध्यतार्थं तप एव चक्रुः ॥
MT-12-013a	धाता प्रादाद्‌ वरमेषां तथैव शशाप तान्‌ क्ष्मातळे सम्भवध्वम्‌ ।
MT-12-013c	तत्र स्वतातो भवतां निहन्तेत्यात्मान्यतो वरलिप्सून्‌ हिरण्यः ॥
MT-12-014a	दुर्गा तदा तान्‌ भगवत्प्रचोदिता प्रस्वापयित्वा प्रचकर्ष कायात्‌ ।
MT-12-014c	क्रमात्‌ समावेशयदाशु देवकीगर्भाशये तान्यहनच्च कंसः ॥
MT-12-015a	तदा मुनीन्द्रसंयुतः सदो विधातुरुत्तमम्‌ ।
MT-12-015c	स पाण्डुराप्तुमैच्छत न्यवारयंश्‍च ते तदा ॥
MT-12-016a	यदर्थमेव जायते पुमान्‌ हि तस्य सोऽकृतेः ।
MT-12-016c	शुभां गतिं न तु व्रजेद्‌ ध्रुवं ततो न्यवारयन्‌ ॥
MT-12-017a	प्रधानदेवताजने नियोक्तुमात्मनः प्रियाम्‌ ।
MT-12-017c	बभूव पाण्डुरेष तद्‌ विना न तस्य सद्गतिः ॥
MT-12-018a	अतोऽन्यथा सुतानृते व्रजन्ति सद्गतिं नराः ।
MT-12-018c	यथैव धर्मभूषणो जगाम सन्ध्यकासुतः ॥
MT-12-019a	तदा कलिश्‍च राक्षसा बभूवुरिन्द्रजिन्मुखाः ।
MT-12-019c	विचित्रवीर्यनन्दनप्रियोदरे हि गर्भगाः ॥
MT-12-020a	तदस्य सोऽनुजोऽशृणोन्मुनीन्द्रदूषितं च तत्‌ ।
MT-12-020c	विचार्य च प्रियामिदं जगाद वासुदेवधीः ॥
MT-12-021a	य एव मद्गुणाधिकस्ततः सुतं समाप्नुहि ।
MT-12-021c	सुतं विना न नो गतिं शुभां वदन्ति साधवः ॥
MT-12-022a	तदस्य कृच्छ्रतो वचः पृथाऽग्रहीज्जगाद च ।
MT-12-022c	ममास्ति देववश्यदो मनूत्तमः सुताप्तिदः ॥
MT-12-023a	न ते सुरानृते समः सुरेषु केचिदेव च ।
MT-12-023c	अतस्तवाधिकं सुरं कमाह्वये त्वदाज्ञया ॥
MT-12-024a	वरं समाश्रिता पतिं व्रजेत या ततोऽधमम्‌ ।
MT-12-024c	न काचिदस्ति निष्कृतिर्न भर्तृलोकमृच्छति ॥
MT-12-025a	कृते पुरा सुरास्तथा सुराङ्गनाश्‍च केवलम्‌ ।
MT-12-025c	निमित्ततोऽपि ताः क्वचिन्न तान्‌ विहाय मेनिरे ॥
MT-12-026a	मनोवचःशरीरतो यतो हि ताः पतिव्रताः ।
MT-12-026c	अनादिकालतोऽभवंस्ततः सभर्तृकाः सदा ॥
MT-12-027a	स्वभर्तृभिर्विमुक्तिगाः सहैव ता भवन्ति हि ।
MT-12-027c	कृतान्तमाप्य चाप्सरःस्त्रियो बभूवुरूर्जिताः ॥
MT-12-028a	अनावृताश्‍च तास्तथा यथेष्टभर्तृकाः सदा ।
MT-12-028c	अतस्तु ता न भर्तृभिर्विमुक्तिमापुरुत्तमाम्‌ ॥
MT-12-029a	सुरस्त्रियोऽतिकारणैर्यदन्यथा स्थितास्तदा ।
MT-12-029c	दुरन्वयात्सुदुःसहा विपत्‌ ततो भविष्यति ॥
MT-12-030a	अयुक्तमुक्तवांस्ततो भवांस्तथाऽपि ते वचः ।
MT-12-030c	अलङ्घ्यमेव मे मतो वदस्व पुत्रदं सुरम्‌ ॥
MT-12-031a	इतीरितोऽब्रवीन्नृपो न धर्मतो विना भुवः ।
MT-12-031c	नृपोऽभिरक्षिता भवेत्‌ तदाह्वयाऽशु तं विभुम्‌ ॥
MT-12-032a	स धर्मजः सुधार्मिको भवेद्धि सूनुरुत्तमः ।
MT-12-032c	इतीरिते तया यमः समाहुतोऽगमद्‌ द्रुतम्‌ ॥
MT-12-033a	ततश्‍च सद्य एव सा सुषाव पुत्रमुत्तमम्‌ ।
MT-12-033c	युधिष्ठिरं यमो हि स प्रपेद आत्मपुत्रताम्‌ ॥
MT-12-034a	यमे सुते तु कुन्तितः प्रजात एव सौबली ।
MT-12-034c	अदँह्यतेर्ष्यया चिरं बभञ्ज गर्भमेव च ॥
MT-12-035a	स्वगर्भपातने कृते तया जगाम केशवः ।
MT-12-035c	पराशरात्मजो न्यधाद्‌ घटेषु तान्‌ विभागशः ॥
MT-12-036a	शतात्मना विभेदिताः शतं सुयोधनादयः ।
MT-12-036c	बभूवुरन्वहं ततः शतोत्तरा च दुश्शळा
MT-12-037a	स देवकार्यसिद्धये ररक्ष गर्भमीश्‍वरः ।
MT-12-037c	पराशरात्मजः विभुर्विचित्रवीर्यजोद्भवम्‌ ॥
MT-12-038a	कलिः सुयोधनोऽजनि प्रभूतबाहुवीर्ययुक्‌ ।
MT-12-038c	प्रधानवायुसन्निधेर्बलाधिकत्वमस्य तत्‌ ॥
MT-12-039a	पुरा हि मेरुमूर्धनि त्रिविष्टपौकसां वचः ।
MT-12-039c	वसुन्धरातळोद्भवोन्मुखं श्रुतं दितेःसुतैः ॥
MT-12-040a	ततस्तु ते त्रिलोचनं तपोबलादतोषयन्‌ ।
MT-12-040c	वृतश्‍च देवकण्टको ह्यवध्य एव सर्वतः ॥
MT-12-041a	वरादुमापतेस्ततः कलिः स देवकण्टकः ।
MT-12-041c	बभूव वज्रकाययुक्‌ सुयोधनो महाबलः ॥
MT-12-042a	अवध्य एव सर्वतः सुयोधने समुत्थिते ।
MT-12-042c	घृताभिपूर्णकुम्भतः स इन्द्रजित्‌ समुत्थितः ॥
MT-12-043a	स दुःखशासनोऽभवत्‌ ततोऽतिकायसम्भवः ।
MT-12-043c	स वै विकर्ण उच्यते ततः खरोऽभवद्‌ बली ॥
MT-12-044a	स चित्रसेननामकस्तथाऽपरे च राक्षसाः ।
MT-12-044c	बभूवुरुग्रपौरुषा विचित्रवीर्यजात्मजाः ॥
MT-12-045a	समस्तदोषरूपिणः शरीरिणो हि तेऽभवन्‌ ।
MT-12-045c	मृषेति नामतो हि या बभूव दुश्शळाऽऽसुरी ॥
MT-12-046a	कुहूप्रवेशसंयुता ययाऽऽर्जुनेर्वधाय हि ।
MT-12-046c	तपः कृतं त्रिशूलिने ततो हि साऽत्र जज्ञुषी ॥
MT-12-047a	तयोदितो हि सैन्धवो बभूव कारणं वधे ।
MT-12-047c	स कालकेयदानवस्तदर्थमास भूतळे ॥
MT-12-048a	तथाऽऽस निरृथाभिधोऽनुजः स निरृतेरभूत्‌ ।
MT-12-048c	स नासिकामरुद्युतो युयुत्सुनामकः कृती ॥
MT-12-049a	स चाऽम्बिकेयवीर्यजः सुयोधनादनन्तरः ।
MT-12-049c	बभूव वैश्यकन्यकोदरोद्भवो हरिप्रियः ॥
MT-12-050a	युधिष्ठिरे जात उवाच पाण्डुर्बाह्वोर्बलाज्ज्ञानबलाच्च धर्मः ।
MT-12-050c	रक्ष्योऽन्यथा नाशमुपैति तस्माद्‌ बलद्वयाढ्यं प्रसुवाऽशु पुत्रम्‌ ॥
MT-12-051a	यज्ञाधिको ह्यश्‍वमेधो मनुष्यदृश्येषु तेजस्स्वधिको हि भास्करः ।
MT-12-051c	वर्णेषु विप्रः सकलैर्गुणैर्वरो देवेषु वायुः पुरुषोत्तमादृते ॥
MT-12-052a	विशेषतोऽप्येष पितैव मे प्रभुर्व्यासात्मना विष्णुरनन्तपौरुषः ।
MT-12-052c	अतश्‍च ते श्‍वशुरो नैव योग्यो दातुं पुत्रं वायुमुपैहि तत्प्रभुम्‌ ॥
MT-12-053a	इतीरिते पृथयाऽऽहूतवायुसंस्पर्शमात्रादभवद्‌ बलद्वये।
MT-12-053c	समो जगत्यस्ति न यस्य कश्‍चिद्‌ भक्तौ च विष्णोर्भगवद्वशः सुतः ॥
MT-12-054a	स वायुरेवाभवदत्र भीमनामा भृता माः सकला हि यस्मिन्‌ ।
MT-12-054c	स विष्णुनेशेन युतः सदैव नाम्ना सेनो भीमसेनस्ततोऽसौ ॥
MT-12-055a	तज्जन्ममात्रेण धरा विदारिता शार्दूलभीताज्जननीकराद्‌ यदा ।
MT-12-055c	पपात सञ्चूर्णित एव पर्वतस्तेनाखिलोऽसौ शतशृङ्गनामा ॥
MT-12-056a	तस्मिन्‌ प्रजाते रुधिरं प्रसुस्रुवुर्महासुरा वाहनसैन्यसंयुताः ।
MT-12-056c	नृपाश्‍च तत्पक्षभवाः समस्तास्तदा भीता असुरा राक्षसाश्‍च ॥
MT-12-057a	अवर्द्धतात्रैव वृकोदरो वने मुदं सुराणामभितः प्रवर्धयन्‌ ।
MT-12-057c	तदैव शेषो हरिणोदितोऽविशद्‌ गर्भं सुताया अपि देवकस्य ॥
MT-12-058a	स तत्र मासत्रयमुष्य दुर्गयाऽपवाहितो रोहिणीगर्भमाशु । 
MT-12-058c	नियुक्तया केशवेनाथ तत्र स्थित्वा मासान्‌ सप्त जातः पृथिव्याम्‌ ॥
MT-12-059a	स नामतो बलदेवो बलाढ्यो बभूव तस्यानु जनार्दनः प्रभुः ।
MT-12-059c	आविर्बभूवाखिलसद्गुणैकपूर्णः सुतायामिह देवकस्य ॥
MT-12-060a	यः सत्सुखज्ञानबलैकदेहः समस्तदोषस्पर्शोज्झितः सदा ।
MT-12-060c	अव्यक्ततत्कार्यमयो न यस्य देहः कुतश्‍चित्‌ क्व च स ह्यजो हरिः ॥ 
MT-12-061a	न शुक्लरक्तप्रभवोऽस्य कायस्तथाऽपि तत्पुत्रतयोच्यते मृषा ।
MT-12-061c	जनस्य मोहाय शरीरतोऽस्या यदाविरासीदमलस्वरूपः ॥
MT-12-062a	आविश्य पूर्वं वसुदेवमेव विवेश तस्मादृतुकाल एव । 
MT-12-062c	देवीमुवासात्र च सप्त मासान्‌ सार्धांस्ततश्‍चाऽविरभूदजोऽपि ॥
MT-12-063a	यथा पुरा स्तम्भत आविरासीदशुक्लरक्तोऽपि नृसिंहरूपः ।
MT-12-063c	तथैव कृष्णोऽपि तथाऽपि मातापितृक्रमादेव विमोहयत्यजः ॥
MT-12-064a	पितृक्रमं मोहनार्थं समेति न तावता शुक्लतो रक्ततश्‍च ।
MT-12-064c	जातोऽस्य देहस्त्विति दर्शनाय सशङ्खचक्राब्जगदः स दृष्टः ॥
MT-12-065a	अनेकसूर्याभकिरीटयुक्तो विद्युत्प्रभे कुण्डले धारयंश्‍च ।
MT-12-065c	पीताम्बरो वनमाली स्वनन्तसूर्योरुदीप्तिर्ददृशे सुखार्णवः ॥
MT-12-066a	स कञ्जयोनिप्रमुखैः सुरैः स्तुतः पित्रा च मात्रा च जगाद शूरजम्‌ ।
MT-12-066c	नयस्व मां नन्दगृहानिति स्म ततो बभूव द्विभुजो जनार्दनः ॥
MT-12-067a	तदैव जाता च हरेरनुज्ञया दुर्गाभिधा श्रीरनु नन्दपत्न्याम्‌ ।
MT-12-067c	ततस्तमादाय हरिं ययौ स शूरात्मजो नन्दगृहान्‌ निशीथे ॥
MT-12-068a	संस्थाप्य तं तत्र तथैव कन्यकामादाय तस्मात्‌ स्वगृहं पुनर्ययौ ।
MT-12-068c	हत्वा स्वसुर्गर्भषट्कं क्रमेण मत्वाऽष्टमं तत्र जगाम कंसः ॥
MT-12-069a	गर्भं देवक्याः सप्तमं मेनिरे हि लोकाः सुतं त्वष्टमं तां ततः सः ।
MT-12-069c	मत्वा हन्तुं पादयोः सम्प्रगृह्य सम्पोथयामास शिलातळे च ॥
MT-12-070a	सा तद्धस्तात्‌ क्षिप्रमुत्पत्य देवी खेऽदृश्यतैवाष्टभुजा समग्रा ।
MT-12-070c	ब्रह्मादिभिः पूज्यमाना समग्रैरत्यद्भुताकारवती हरिप्रिया ॥
MT-12-071a	उवाच चाऽर्या तव मृत्युरत्र क्वचित्‌ प्रजातो हि वृथैव पाप ।
MT-12-071c	अनागसीं मां विनिहन्तुमिच्छस्यशक्यकार्ये तव चोद्यमोऽयम्‌ ॥
MT-12-072a	उक्त्वेति कंसं पुनरेव देवकीतल्पेऽशयद्‌ बालरूपैव दुर्गा ।
MT-12-072c	नाज्ञासिषुस्तामथ केचनात्र ऋते हि मातापितरौ गुणाढ्याम्‌ ॥
MT-12-073a	श्रुत्वा तयोक्तं तु तदैव कंसः पश्‍चात्तापाद्‌ वसुदेवं सभार्यम्‌ ।
MT-12-073c	प्रसादयामास पुनः पुनश्‍च विहाय कोपं च तमूचतुस्तौ ।
MT-12-073e	सुखस्य दुःखस्य च राजसिंह नान्यः कर्ता वासुदेवादिति स्म ॥
MT-12-074a	आनीय कंसोऽथ गृहे स्वमन्त्रिणः प्रोवाच कन्यावचनं समस्तम्‌ ।
MT-12-074c	श्रुत्वा च ते प्रोचुरत्यन्तपापाः कार्यं बालानां निधनं सर्वशोऽपि ॥
MT-12-075a	तथेति तांस्तत्र नियुज्य कंसो गृहं स्वकीयं प्रविवेश पापः ।
MT-12-075c	चेरुश्‍च ते बालवधे सदोद्यता हिंसाविहाराः सततं स्वभावतः ॥
MT-12-076a	अथ प्रभाते शयने शयानमपश्यतामब्जदलायताक्षम्‌ ।
MT-12-076c	कृष्णं यशोदा च तथैव नन्द आनन्दसान्द्राकृतिमप्रमेयम्‌ ॥
MT-12-077a	मेनात एतौ निजपुत्रमेनं स्रष्टारमब्जप्रभवस्य चेशम्‌ ।
MT-12-077c	महोत्सवात्‌ पूर्णमनाश्‍च नन्दो विप्रेभ्योऽदाल्लक्षमितास्तथा गाः ॥
MT-12-078a	सुवर्णरत्नाम्बरभूषणानां बहूनि गोजीविगणाधिनाथः ।
MT-12-078c	प्रादादथोपायनपाणयस्तं गोपा यशोदां च मुदा स्त्रियोऽगमन्‌ ॥
MT-12-079a	गतेषु तत्रैव दिनेषु केषुचिज्जगाम कंसस्य गृहं स नन्दः ।
MT-12-079c	पूर्वं हि नन्दः स करं हि दातुं बृहद्वनान्निस्सृतः प्राप कृष्णाम्‌ ॥
MT-12-080a	सहाऽऽगता तेन तदा यशोदा सुषाव दुर्गामथ तत्र शौरिः ।
MT-12-080c	निधाय कृष्णं प्रतिगृह्य कन्यकां गृहं ययौ नन्द उवास तत्र ॥
MT-12-081a	निरुष्य तस्मिन्‌ यमुनातटे स मासं ययौ द्रष्टुकामो नरेन्द्रम्‌ ।
MT-12-081c	राज्ञेऽथ तं दत्तकरं ददर्श शूरात्मजो वाक्यमुवाच चैनम्‌ ॥
MT-12-082a	याह्युत्पाताः सन्ति तत्रेत्युदीरितो जगाम शीघ्रं यमुनां स नन्दः।
MT-12-082c	रात्रावेवाऽगच्छमाने तु नन्दे कंसस्य धात्री तु जगाम गोष्ठम्‌ ॥
MT-12-083a	सा पूतना नाम निजस्वरूपमाच्छाद्य रात्रौ शुभरूपवच्च ।
MT-12-083c	विवेश नन्दस्य गृहं बृहद्वनप्रान्ते हि मार्गे रचितं प्रयाणे ॥
MT-12-084a	तीरे भगिन्यास्तु यमस्य वस्त्रगृहे शयानं पुरुषोत्तमं तम्‌ ।
MT-12-084c	जग्राह मात्रा तु यशोदया तया निद्रायुजा प्रेक्ष्यमाणा शुभेव ॥
MT-12-085a	तन्मायया धर्षिता निद्रया च न्यवारयन्नैव हि नन्दजाया ।
MT-12-085c	तया प्रदत्तं स्तनमीशिताऽसुभिः पपौ सहैवाऽशु जनार्दनः प्रभुः ॥
MT-12-086a	मृता स्वरूपेण सुभीषणेन पपात सा व्याप्य वनं समस्तम्‌ ।
MT-12-086c	तदाऽऽगमन्नन्दगोपोऽपि तत्र दृष्ट्वैव सर्वेऽप्यभवन्‌ सुविस्मिताः ॥
MT-12-087a	सा ताटका चोर्वशिसम्प्रविष्टा कृष्णावध्यानान्निरयं जगाम ।
MT-12-087c	सा तूर्वशी कृष्णभुक्तस्तनेन पूता स्वर्गं प्रययौ तत्क्षणेन ॥
MT-12-088a	सा तुम्बुरोः सङ्गत आविवेश रक्षस्तनुं शापतो वित्तपस्य ।
MT-12-088c	कृष्णस्पर्शाच्छुद्धरूपा पुनर्दिवं ययौ तुष्टे किमलभ्यं रमेशे ॥
MT-12-089a	यदाऽऽप देवश्‍चतुरः स मासांस्तदोपनिष्क्रामणमस्य चाऽसीत्‌ ।
MT-12-089c	जन्मर्क्षमस्मिन्‌ दिन एव चाऽसीत्‌ प्रातः किञ्चित्‌ तत्र महोत्सवोऽभवत्‌ ॥
MT-12-090a	तदा शयानः शकटस्य सोऽधः पदाऽक्षिपत्‌ तं दितिजं निहन्तुम्‌ ।
MT-12-090c	अनः समाविश्य दितेः सुतोऽसौ स्थितः प्रतीपाय हरेः सुपापः ॥
MT-12-091a	क्षिप्तोऽनसिस्थः शकटाक्षनामा स विष्णुनेत्वासहितः पपात ।
MT-12-091c	ममार चाऽशु प्रतिभग्नगात्रो व्यत्यस्तचक्राक्षमभूदनश्‍च ॥
MT-12-092a	ससम्भ्रमात्तं प्रतिगृह्य शङ्कया कृष्णं यशोदा द्विजवर्यसूक्तिभिः ।
MT-12-092c	सा स्नापयामास नदीतटात्‌ तदा समागता नन्दवचोऽभितर्जिता ॥
MT-12-093a	हत्वा तु तं कंसभृत्यं स कृष्णः शिश्ये पुनः शिशुवत्‌ सर्वशास्ता ।
MT-12-093c	एवं गोपान्‌ प्रीणयन्‌ बालकेळीविनोदतो न्यवसत्‌ तत्र देवः ॥
MT-12-094a	विवर्धमाने लोकदृष्ट्यैव कृष्णे पाण्डुः पुनः प्राह पृथामिदं वचः ।
MT-12-094c	धर्मिष्ठो नौ सूनुरग्रे बभूव बलद्वयज्येष्ठ उतापरश्‍च ॥
MT-12-095a	यदैक एवातिबलोपपन्नो भवेत्‌ तदा तेन परावमर्दे ।
MT-12-095c	प्रवर्त्यमाने स्वपुरं हरेयुश्‍चौर्यात्‌ परे तद्‌ द्वयमत्र योग्यम्‌ ॥
MT-12-096a	शस्त्रास्त्रविद्‌ वीर्यवान्‌ नौ सुतोऽन्यो भवेद्‌ देवं तादृशमाह्वयातः ।
MT-12-096c	शेषस्तव भ्रातृसुतोऽभिजातस्तस्मान्नासौ सुतदानाय योग्यः ॥
MT-12-097a	न वै सुपर्णः सुतदो नरेषु प्रजायते वाऽस्य यतस्तथाऽऽज्ञा ।
MT-12-097c	कृता पुरा हरिणा शङ्करस्तु क्रोधात्मकः पालने नैव योग्यः ॥
MT-12-098a	अतो महेन्द्रो बलवाननन्तरस्तेषां समाह्वानमिहार्हति स्वराट्‌ ।
MT-12-098c	इतीरिता साऽऽह्वयदाशु वासवं ततः प्रजज्ञे स्वयमेव शक्रः ॥
MT-12-099a	स चार्जुनो नाम नरांशयुक्तो विष्ण्वावेशी बलवानस्त्रवेत्ता ।
MT-12-099c	रूप्यन्यः स्यात्‌ सूनुरित्युच्यमाना भर्त्रा कुन्ती नेति तं प्राह धर्मात्‌ ॥
MT-12-100a	बृहस्पतिः पूर्वमभूद्धरेः पदं संसेवितुं पवनावेशयुक्तः ।
MT-12-100c	स उद्धवो नाम यदुप्रवीराज्जातो विद्वानुपगवनामधेयात्‌ ॥
MT-12-101a	द्रोणात्मकं नातितरां स्वसेवकं कुर्याद्धरिर्मामिति भूय एव ।
MT-12-101c	स उद्धवात्माऽवततार यादवेष्वासेवनार्थं पुरुषोत्तमस्य ॥
MT-12-102a	बृहस्पतेरेव स सर्वविद्या अवाप मन्त्री निपुणः सर्ववेत्ता ।
MT-12-102c	वर्षत्रये तत्परतस्स सात्यकिर्जज्ञे दिने चेकितानश्‍च तस्मिन्‌ ॥
MT-12-103a	मरुत्सु नाम प्रतिभो यदुष्वभूत्‌ स चेकितानो हरिसेवनार्थम्‌ ।
MT-12-103c	तदैव जातो हृदिकात्मजोऽपि वर्षत्रये तत्परतो युधिष्ठिरः ॥
MT-12-104a	ततोऽब्दतो भूभरसंहृतौ हरेरङ्गत्वमाप्तुं गिरिशोऽजनिष्ट ।
MT-12-104c	अश्‍वत्थामा नामतोऽश्‍वध्वनिं स यस्माच्चक्रे जायमानो महात्मा ॥
MT-12-105a	स सर्वविद्‌ बलवानस्त्रवेत्ता कृपस्वसायां द्रोणवीर्योद्भवोऽभूत्‌ ।
MT-12-105c	दुर्योधनस्तच्चतुर्थेऽह्नि जातस्तस्यापरेद्युर्भीमसेनः सुधीरः ॥
MT-12-106a	यदा स मासद्वितयी बभूव तदा रोहिण्यां बलदेवोऽभिजातः ।
MT-12-106c	बली गुणाढ्यः सर्ववेदी य एव सेवाखिन्नो लक्ष्मणोऽग्रे हरेर्भूत्‌ ॥
MT-12-107a	यदा हि पुत्रान्‌ विनिहन्तुमेतौ सहैव बद्धौ गतिशृङ्खलायाम्‌ ।
MT-12-107c	कंसेनापापौ देवकीशूरपुत्रौ वियोजिताः शौरिभार्याः पराश्‍च ॥
MT-12-108a	विनिश्‍चयार्थं देवकीगर्भजानामन्या भार्या धृतगर्भाः स कंसः ।
MT-12-108c	स्थानान्तरे प्रसवो यावदासां संस्थापयामास सुपापबुद्धिः ॥
MT-12-109a	हेतोरेतस्माद्‌ रोहिणी नन्दगेहे प्रसूत्यर्थं स्थापिता तेन देवी ।
MT-12-109c	लेभे पुत्रं गोकुले पूर्णचन्द्रकान्ताननं बलभद्रं सुशुभ्रम्‌ ॥
MT-12-110a	यदा त्रिमासः स बभूव देवस्तदाऽऽविरासीत्‌ पुरुषोत्तमोऽजः ।
MT-12-110c	तौ कृष्णशेषावाप्तुकामौ सुतौ हि तपश्‍चक्राते देवकीशूरपुत्रौ ॥
MT-12-111a	विष्ण्वावेशी बलवान्‌ यो गुणाधिकः स मे सुतः स्यादिति रोहिणी च ।
MT-12-111c	तेपे तपोऽतो हरिशुक्लकेशयुतः शेषो देवकीरोहिणीजः ॥
MT-12-112a	अवर्द्धतासौ हरिशुक्लकेशसमावेशी गोकुले रौहिणेयः ।
MT-12-112c	कृष्णोऽपि लीला लळिताः प्रदर्शयन्‌ बलद्वितीयो रमयामास गोष्ठम्‌ ॥
MT-12-113a	स प्राकृतं शिशुमात्मानमुच्चैर्विजानन्त्या मातुरादर्शनाय ।
MT-12-113c	विजृम्भमाणोऽखिलमात्मसंस्थं प्रदर्शयामास कदाचिदीशः ॥
MT-12-114a	साऽण्डं महाभूतमनोऽभिमानमहत्प्रकृत्यावृतमब्जजादिभिः ।
MT-12-114c	सुरैः शिवेतैर्नरदैत्यसङ्घैर्युतं ददर्शास्य तनौ यशोदा ॥
MT-12-115a	न्यमीलयच्चाक्षिणी भीतभीता जुगूह चाऽत्मानमथो रमेशः ।
MT-12-115c	वपुः स्वकीयं सुखचित्स्वरूपं पूर्णं सत्सु ज्ञापयंस्तध्यदर्शयत्‌ ॥
MT-12-116a	कदाचित्‌ तं लाळयन्ती यशोदा वोढुं नाशक्नोद्‌ भूरिभाराधिकार्ता ।
MT-12-116c	निधाय तं भूमितळे स्वकर्म यदा चक्रे दैत्य आगात्‌ सुघोरः ॥
MT-12-117a	तृणावर्तो नामतः कंसभृत्यः सृष्ट्वाऽत्युग्रं चक्रवातं शिशुं तम्‌ ।
MT-12-117c	आदायाऽगादन्तरिक्षं स तेन शस्तः कण्ठग्राहसंरुद्धवायुः ॥
MT-12-118a	पपात कृष्णेन हतः शिलातळे तृणावर्तः पर्वतोदग्रदेहः ।
MT-12-118c	सुविस्मयं चाऽपुरथो जनास्ते तृणावर्तं वीक्ष्य सञ्चूर्णिताङ्गम्‌ ॥
MT-12-119a	अक्रुद्ध्यतां केशवोऽनुग्रहाय शुभं स्वयोग्यादधिकं निहन्तुम्‌ ।
MT-12-119c	स क्रुद्ध्यतां नवनीतादि मुष्णंश्‍चचार देवो निजसत्सुुखाम्बुधिः ॥
MT-12-120a	यस्मिन्नब्दे भाद्रपदे स मासे सिंहस्थयोर्गुरुरव्योः परेशः ।
MT-12-120c	उदैत्‌ ततः फाल्गुने फल्गुनोऽभूद्‌ गते ततो माद्रवती बभाषे ॥
MT-12-121a	जाताः सुतास्ते प्रवराः पृथायामेकाऽनपत्याऽहमतः प्रसादात्‌ ।
MT-12-121c	तवैव भूयासमहं सुतेतां विधत्स्व कुन्तीं मम मन्त्रदात्रीम्‌ ॥
MT-12-122a	इतीरितः प्राह पृथां स माद्र्यै दिशस्व मन्त्रं सुतदं वरिष्ठम्‌ ।
MT-12-122c	इत्यूचिवांसं पतिमाह यादवी दद्यां त्वदर्थे तु सकृत्फलाय ॥
MT-12-123a	उवाच माद्र्यै सुतदं मनुं च पुनः फलं ते न भविष्यतीति ।
MT-12-123c	मन्त्रं समादाय च मद्रपुत्री व्यचिन्तयत्‌ स्यां नु कथं द्विपुत्रा ॥
MT-12-124a	सदाऽवियोगौ दिविजेषु दस्रौ न चैतयोर्नामभेदः क्वचिद्धि ।
MT-12-124c	एका भार्या सैतयोरप्युषा हि तदायातः सकृदावर्तनाद्‌ द्वौ ॥
MT-12-125a	इतीक्षन्त्याऽऽकारितावश्‍विनौ तौ शीघ्रप्राप्तौ पुत्रकौ तत्प्रसूतौ ।
MT-12-125c	तावेव देवौ नकुलः पूर्वजातः सहदेवोऽभूत्‌ पश्‍चिमस्तौ यमौ च ॥
MT-12-126a	पुनर्मनोः फलवत्त्वाय माद्री सम्प्रार्थयामास पतिं तदुक्ता ।
MT-12-126c	पृथाऽवादीत्‌ कुटिलैषा मदाज्ञामृते देवावाह्वयामास दस्रौ ॥
MT-12-127a	अतो विरोधं च मदात्मजानां कुर्यादेषेत्येव भीतां न मां त्वम्‌ ।
MT-12-127c	नियोक्तुमर्हः पुनरेव राजन्नितीरितोऽसौ विरराम क्षितीशः ॥
MT-12-128a	विशेषनाम्नैव समाहुताः सुतान् दद्युः सुरा इत्यविशेषितं ययोः ।
MT-12-128c	विशेषनामापि समाह्वयत्‌ तौ मन्त्रावृत्तिर्नामभेदेऽस्य चोक्ता ॥
MT-12-129a	युधिष्ठिराद्येषु चतुर्षु वायुः समाविष्टः फल्गुनेऽथो विशेषात्‌ ।
MT-12-129c	युधिष्ठिरे सौम्यरूपेण विष्टो वीरेण रूपेण धनञ्जयेऽसौ ॥
MT-12-130a	शृङ्गाररूपं केवलं दर्शयानो विवेश वायुर्यमजौ प्रधानः ।
MT-12-130c	शृङ्गारकैवल्यमभीप्समानः पाण्डुर्हि पुत्रं चकमे चतुर्थम्‌ ॥
MT-12-131a	शृङ्गाररूपो नकुले विशेषात्‌ सुनीतिरूपः सहदेवं विवेश ।
MT-12-131c	गुणैः समस्तैः स्वयमेव वायुर्बभूव भूमौ जगदन्तरात्मा ॥
MT-12-132a	सुपल्लवाकारतनुर्हि कोमळः प्रायो जनैः प्रोच्यते रूपशाली ।
MT-12-132c	ततः सुजातं वरवज्रकायौ भीमार्जुनावप्यृते पाण्डुरैच्छत्‌ ॥
MT-12-133a	अप्राकृतानां तु मनोहरं यद्‌ रूपं द्वात्रिंशल्लक्षणोपेतमग्र्यम्‌ ।
MT-12-133c	तन्मारुतो नकुले कोमळाभ एवं वायुः पञ्चरूपोऽत्र चाऽसीत्‌ ॥
MT-12-134a	अतीतेन्द्रा एव ते विष्णुषष्ठाः पूर्वेन्द्रोऽसौ यज्ञनामा रमेशः ।
MT-12-134c	स वै कृष्णो वायुरथ द्वितीयः स भीमसेनो धर्म आसीत्‌ तृतीयः ॥
MT-12-135a	युधिष्ठिरोऽसावथ नासत्यदस्रौ क्रमात्‌ तावेतौ माद्रवतीसुतौ च ।
MT-12-135c	पुरन्दरः षष्ठ उतात्र सप्तमः स एवैकः फल्गुनो ह्येत इन्द्राः ॥
MT-12-136a	क्रमात्‌ संस्कारान्‌ क्षत्रियाणामवाप्य तेऽवर्द्धन्त स्वतवसो महित्विना ।
MT-12-136c	सर्वे सर्वज्ञाः सर्वधर्मोपपन्नाः सर्वे भक्ताः केशवेऽत्यन्तयुक्ताः ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये पाण्डवोत्पत्तिर्नाम द्वादशोऽध्यायः ॥ 12 ॥

Adhyaya 13

अध्यायः 13

MT-13-001a	गर्गः शूरसुतोक्त्या व्रजमायात्‌ सात्वतां पुरोधाः सः ।
MT-13-001c	चक्रे क्षत्रिययोग्यान्‌ संस्कारान्‌ कृष्णरोहिणीसून्वोः ॥
MT-13-002a	ऊचे नन्द सुतोऽयं तव विष्णोर्नावमो गुणैः सर्वैः ।
MT-13-002c	सर्वे चैतत्त्राताः सुखमाप्स्यन्त्युन्नतं भवत्पूर्वाः ॥
MT-13-003a	इत्युक्तः स मुमोद प्रययौ गर्गोऽपि केशवोऽथाद्यः ।
MT-13-003c	स्वपदैरग्रजयुक्तश्‍चक्रे पुण्यं व्रजन्‌ व्रजोद्देशम्‌ ॥
MT-13-004a	स कदाचिच्छिशुभावं कुर्वन्त्या मातुरात्मनो भूयः ।
MT-13-004c	अपनेतुं परमेशो मृदं जघासेक्षतां वयस्यानाम्‌ ॥
MT-13-005a	मात्रोपालब्ध ईशो मुखविवृतिमकर्नाम्ब मृद्भक्षिताऽहं पश्येत्यस्यान्तरे तु प्रकृतिविकृतियुक्‌ सा जगत्‌ पर्यपश्यत्‌ ।
MT-13-005c	इत्थं देवोऽत्यचिन्त्यामपरदुरधिगां शक्तिमुच्चां प्रदर्श्य प्रायो ज्ञातात्मतत्त्वां पुनरपि भगवानावृणोदात्मशक्त्या ॥
MT-13-006a	इति प्रभुः स लीलया हरिर्जगद्विडम्बयन्‌ ।
MT-13-006c	चचार गोष्ठमण्डलेऽप्यनन्तसौख्यचिद्घनः ॥
MT-13-007a	कदाचिदीश्‍वरः स्तनं पिबन्‌ यशोदया पयः ।
MT-13-007c	शृतं निधातुमुज्झितो बभञ्ज दध्यमत्रकम्‌ ॥
MT-13-008a	स मथ्यमानदध्युरुप्रजातमिन्दुसन्निभम्‌ ।
MT-13-008c	नवं हि नीतमाददे रहो जघास चेशिता ॥
MT-13-009a	प्रजायते हि यत्कुले यथायुगं यथावयः ।
MT-13-009c	तथा प्रवर्तनं भवेद्‌ दिवौकसां समुद्भवे ॥
MT-13-010a	इति स्वधर्ममुत्तमं दिवौकसां प्रदर्शयन्‌ ।
MT-13-010c	अधर्मपावकोऽपि सन्‌ विडम्बते जनार्दनः ॥
MT-13-011a	नृतिर्यगादिरूपकः स बाल्ययौवनादि यत्‌ ।
MT-13-011c	क्रियाश्‍च तत्तदुद्भुवाः करोति शाश्‍वतोऽपि सन्‌ ॥
MT-13-012a	स विप्रराजगोपकस्वरूपकस्तदुद्भवाः।
MT-13-012c	तदा तदा विचेष्टते क्रियाः सुरान्‌ विशिक्षयन्‌ ॥
MT-13-013a	तथाऽप्यनन्यदेवतासमं निजं बलं प्रभुः ।
MT-13-013c	प्रकाशयन्‌ पुनःपुनः प्रकाशयत्यजो गुणान्‌ ॥
MT-13-014a	अथाऽत्तयष्टिमीक्ष्य तां स्वमातरं जगद्गुरुः ।
MT-13-014c	प्रपुप्लुवे तमन्वयान्मनोविदूरमङ्गना ॥
MT-13-015a	पुनः समीक्ष्य तच्छ्रमं जगाम तत्करग्रहम्‌ ।
MT-13-015c	प्रभुः स्वभक्तवश्यतां प्रकाशयन्नुरुक्रमः ॥
MT-13-016a	सदा विमुक्तमीश्‍वरं निबद्धुमञ्जसाऽऽददे ।
MT-13-016c	यदैव दाम गोपिका न तत्‌ पुपूर तं प्रति ॥
MT-13-017a	समस्तदामसञ्चयः सुसन्धितोऽप्यपूर्णताम्‌ ।
MT-13-017c	ययावनन्तविग्रहे शिशुत्वसम्प्रदर्शके ॥
MT-13-018a	अबन्धयोग्यतां प्रभुः प्रदर्श्य लीलया पुनः ।
MT-13-018c	स एकवत्सपाशकान्तरं गतोऽखिलम्भरः ॥
MT-13-019a	सुतस्य मातृवश्यतां प्रदर्श्य धर्ममीश्‍वरः ।
MT-13-019c	बभञ्ज तौ दिविस्पृशौ यमार्जुनौ सुरात्मजौ ॥
MT-13-020a	पुरा धुनिश्‍चुमुस्तथाऽपि पूतनासमन्वितौ ।
MT-13-020c	अनोक्षसंयुतौ तपः प्रचक्रतुः शिवां प्रति ।
MT-13-020e	तया वरोऽप्यवध्यता चतुर्षु च प्रयोजितः ॥
MT-13-021a	अनन्तरं तृणोद्‌भृमिस्तपोऽचरद्‌ वरं च तम्‌ ।
MT-13-021c	अवाप ते त्रयो हताः शिशुस्वरूपविष्णुना ॥
MT-13-022a	धुनिश्‍चमुश्‍च तौ तरू समाश्रितौ निसूदितौ ।
MT-13-022c	तरुप्रभङ्गतोऽमुना तरू च शापसम्भवौ ॥
MT-13-023a	पुरा हि नारदान्तिके दिगम्बरौ शशाप सः ।
MT-13-023c	धनेशपुत्रकौ द्रुतं तरुत्वमाप्नुतं त्विति ॥
MT-13-024a	ततो हि तौ निजां तनुं हरेः प्रसादतः शुभौ ।
MT-13-024c	अवापतुः स्तुतिं प्रभोर्विधाय जग्मतुर्गृहम्‌ ॥
MT-13-025a	नळकूबरमणिग्रीवौ मोचयित्वा तु शापतः ।
MT-13-025c	वासुदेवोऽथ गोपालैर्विस्मितैरभिवीक्षितः ॥
MT-13-026a	वृन्दावनयियासुः स नन्दसूनुर्बृहद्वने ।
MT-13-026c	ससर्ज रोमकूपेभ्यो वृकान्‌ व्याघ्रसमान्‌ बले ॥
MT-13-027a	अनेककोटिसङ्घैस्तैः पीड्यमाना व्रजालयाः ।
MT-13-027c	ययुर्वृन्दावनं नित्यानन्दमादाय नन्दजम्‌ ॥
MT-13-028a	इन्दिरापतिरानन्दपूर्णो वृन्दावने प्रभुः ।
MT-13-028c	नन्दयामास नन्दादीनुद्दामतरचेष्टितैः ॥
MT-13-029a	स चन्द्रतो हसत्कान्तवदनेनेन्दुवर्चसा ।
MT-13-029c	संयुतो रौहिणेयेन वत्सपालो बभूव ह ॥
MT-13-030a	दैत्यं स वत्सतनुमप्रमयः प्रगृह्य कंसानुगं हरवरादपरैरवध्यम्‌ ।
MT-13-030c	प्रक्षिप्य वृक्षशिरसि न्यहनद्‌ बकोऽपि कंसानुगोऽथ विभुमच्युतमाससाद ॥
MT-13-031c	स्कन्दप्रसादकवचः स मुखे चकार गोविन्दमग्निवदमुं प्रदहन्तमुच्चैः ।
MT-13-031c	चच्छर्द तुण्डशिरसैव निहन्तुमेनमायान्तमीक्ष्य जगृहेऽस्य स तुण्डमीशः ॥
MT-13-032a	तुण्डद्वयं यदुपतिः करपल्लवाभ्यां संगृह्य चाऽशु विददार च पक्षिदैत्यम्‌ ।
MT-13-032c	ब्रह्मादिभिः कुसुमवर्षिभिरीड्यमानः सायं ययौ व्रजभुवं सहितोऽग्रजेन ॥
MT-13-033a	एवं स देववरवन्दितपादपद्मो गोपालकेषु विहरन्‌ भुवि षष्ठमब्दम्‌ ।
MT-13-033c	प्राप्तो गवामखिलपोऽपि स पालकोऽभूद्‌ वृन्दावनान्तरगसान्द्रलताविताने ॥
MT-13-034a	ज्येष्ठं विहाय स कदाचिदचिन्त्यशक्तिर्गोगोपगोगणयुतो यमुनाजलेषु ।
MT-13-034c	रेमे भविष्यदनुवीक्ष्य हि गोपदुःखं तद्बोधनाय निजमग्रजमेषु सोऽधात्‌ ॥
MT-13-035a	तं ब्रह्मणो वरबलादुरगं त्ववध्यं सर्वैरवार्यविषवीर्यमृते सुपर्णात्‌ ।
MT-13-035c	विज्ञाय तद्विषविदूषितवारिपानसन्नान्‌ पशूनपि वयस्यजनान्‌ स आवीत्‌ ॥
MT-13-036a	तद्‌दृष्टिदिव्यसुधया सहसाऽभिवृष्टाः सर्वेऽपि जीवितमवापुरथोच्चशाखम्‌ ।
MT-13-036c	कृष्णः कदम्बमधिरुह्य ततोऽतितुङ्घाद्‌आस्फोट्य गाढरशनो न्यपतद्‌ विषोदे ॥
MT-13-037a	सार्पह्रदः पुरुषसारनिपातवेगसङ्क्षोभितोरगविषोच्छ्वसिताम्बुराशिः ।
MT-13-037c	पर्यक्प्लुतो विषकषायविभीषणोर्मिभीमो धनुःशतमनन्तबलस्य किं तत्‌ ॥
MT-13-038a	तं यामुनह्रदविलोळकमाप्य नागः काळ्यो निजैः समदशत्‌ सह वासुदेवम्‌ ।
MT-13-038c	भोगैर्बबन्ध च निजेश्‍वरमेनमज्ञः सेहे तमीश उत भक्तिमतोऽपराधम्‌ ॥
MT-13-039a	उत्पातमीक्ष्य तु तदाऽखिलगोपसङ्घस्तत्राऽजगाम हलिना प्रतिबोधितोऽपि ।
MT-13-039c	दृष्ट्वा निजाश्रयजनस्य बहोः सुदुःखं कृष्णः स्वभक्तमपि नागममुं ममर्द ॥
MT-13-040a	तस्योन्नतेषु स फणेषु ननर्त कृष्णो ब्रह्मादिभिः कुसुमवर्षिभिरीड्यमानः ।
MT-13-040c	आर्तो मुखैरुरु वमन्‌ रुधिरं स नागो नारायणं तमरणं मनसा जगाम ॥
MT-13-041a	तच्चित्रताण्डवविरुग्णफणातपत्रं रक्तं वमन्तमुरु सन्नधियं नितान्तम्‌ ।
MT-13-041c	दृष्ट्वाऽहिराजमुपसेदुरमुष्य पत्न्यो नेमुश्‍च सर्वजगदादिगुरुं भुवीशम्‌ ॥
MT-13-042a	ताभिः स्तुतः स भगवानमुना च तस्मै दत्त्वाऽभयं यमसहोदरवारितोऽमुम्‌ ।
MT-13-042c	उत्सार्य निर्विषजलां यमुनां चकार संस्तूयमानचरितः सुरसिद्धसाध्यैः ॥
MT-13-043a	गोपैर्बलादिभिरुदीर्णतरप्रमोदैः सार्द्धं समेत्य भगवानरविन्दनेत्रः ।
MT-13-043c	तां रात्रिमत्र निवसन्‌ यमुनातटे स दावाग्निमुद्धतबलं च पपौ व्रजार्थे ॥
MT-13-044a	इत्थं सुरासुरगणैरविचिन्त्यदिव्यकर्माणि गोकुलगतेऽगणितोरुशक्तौ ।
MT-13-044c	कुर्वत्यजे व्रजभुवामभवद्‌ विनाश उग्राभिधादसुरतस्तरुरूपतोऽलम्‌ ॥
MT-13-045a	तद्गन्धतो नृपशुमुख्यसमस्तभूतान्यापुर्मृतिं बहळरोगनिपीडितानि ।
MT-13-045c	धातुर्वराज्जगदभावकृतैकबुद्धिर्वध्यो न केनचिदसौ तरुरूपदैत्यः ॥
MT-13-046a	सङ्कर्षणेऽपि तदुदारविषानुविष्टे कृष्णो निजस्पर्शतस्तमपेतरोगम्‌ ।
MT-13-046c	कृत्वा बभञ्ज विषवृक्षममुं बलेन तस्यानुगैः सह तदाकृतिभिः समस्तैः ॥
MT-13-047a	दैत्यांश्‍च गोवपुष आत्तवरान्‌ विरिञ्चान्मृत्यूज्झितानपि निपात्य ददाह वृक्षान्‌ ।
MT-13-047c	विक्रीड्य रामसहितो यमुनाजले स नीरोगमाशु कृतवान्‌ व्रजमब्जनाभः ॥
MT-13-048a	सप्तोक्षणोऽतिबलवीर्ययुतानदम्यान्‌ सर्वैर्गिरीशवरतो दितिजप्रधानान्‌ ।
MT-13-048c	हत्वा सुतामलभदाशु विभुर्यशोदाभ्रातुः स कुम्भकसमाह्वयिनोऽपि नीलाम्‌ ॥
MT-13-049a	या पूर्वजन्मनि तपः प्रथमैव भार्या भूयासमित्यचरदस्य हि सङ्गमो मे ।
MT-13-049c	स्यात्‌ कृष्णजन्मनि समस्तवराङ्गनाभ्यः पूर्वं त्विति स्म तदिमां प्रथमं स आप ॥
MT-13-050a	अग्रे द्विजत्वत उपावहदेष नीलां गोपाङ्गना अपि पुरा वरमापिरे यत्‌ ।
MT-13-050c	संस्कारतः प्रथममेव सुसङ्गमो नो भूयात्‌ तवेति परमाप्सरसः पुरा याः ॥
MT-13-050a	तत्राथ कृष्णमवदन्‌ सबलं वयस्याः पक्वानि तालसुफलान्यनुभोजयेति ।
MT-13-050c	इत्यर्थितः सबल आप स तालवृन्दं गोपैर्दुरासदमतीव हि धेनुकेन ॥
MT-13-051c	विघ्नेशतो वरमवाप्य स दुष्टदैत्यो दीर्घायुरुत्तमबलः कदनप्रियोऽभूत्‌ ।
MT-13-052a	नित्योद्धतः स उत राममवेक्ष्य तालवृन्दात्‌ फलानि गळयन्तमथाभ्यधावत्‌ ॥
MT-13-052c	तस्य प्रहारमभिकाङ्क्षत आशु पृष्ठपादौ प्रगृह्य तृणराजशिरोऽहरत्‌ सः ।
MT-13-053a	तस्मिन्‌ हते खरतरे खररूपदैत्ये सर्वे खराश्‍च खरतालवनान्तरस्थाः ।
MT-13-053c	प्रापुः खरस्वरतराः खरराक्षसारिं कृष्णं बलेन सहितं निहताश्‍च तेन ॥
MT-13-054a	सर्वान्‌ निहत्य खररूपधरान्‌ स दैत्यान्‌ विघ्नेश्‍वरस्य वरतोऽन्यजनैरवध्यान्‌ ।
MT-13-054c	पक्वानि तालसुफलानि निजेषु चादाद्‌ दुर्वारपौरुषगुणोद्भरितो रमेशः ॥
MT-13-055a	पक्षद्वयेन विहरत्स्वथ गोपकेषु दैत्यः प्रलम्ब इति कंसविसृष्ट आगात्‌ ।
MT-13-055c	कृष्णस्य पक्षिषु जयत्स्वथ राममेत्य पापः पराजित उवाह तमुग्ररूपः ॥
MT-13-056a	भीतेन रोहिणिसुतेन हरिः स्तुतोऽसौ स्वाविष्टतामुपदिदेश बलाभिपूर्त्यै ।
MT-13-056c	तेनैव पूरितबलोऽम्बरचारिणं तं पापं प्रलम्भमुरुमुष्टिहतं चकार ॥
MT-13-057a	तस्मिन्‌ हते सुरगणा बलदेवनाम रामस्य चक्रुरतितृप्तियुता हरिश्‍च ।
MT-13-057c	वह्निं पपौ पुनरपि प्रदहन्तमुच्चैर्गोपांश्‍च गोगणमगण्यगुणार्णवोऽपात्‌ ॥
MT-13-058a	कृष्णं कदाचिदतिदूरगतं वयस्या ऊचुः क्षुधर्दिततरा वयमित्युदारम्‌ ।
MT-13-058c	सोऽप्याह सत्रमिह विप्रगणाश्‍चरन्ति तान्‌ याचतेति परिपूर्णसमस्तकामः ॥
MT-13-059a	तान्‌ प्राप्य काममनवाप्य पुनश्‍च गोपाः कृष्णं समीयुुरथ तानवदत्‌ स देवः ।
MT-13-059c	पत्नीः समर्थयत मद्वचनादिति स्म चक्रुश्‍च ते तदपि ता भगवन्तमापुः ॥
MT-13-060a	ताः षडि्‌वधान्नपरिपूर्णकराः समेताः प्राप्ता विसृज्य पतिपुत्रसमस्तबन्धून्‌ ।
MT-13-060c	आत्मार्चनैकपरमा विससर्ज देहं एका पतिप्रविधुता पदमाप विष्णोः ॥
MT-13-061a	भुक्त्वाऽथ गोपसहितो भगवांस्तदन्नं रेमे च गोकुलमवाप्य समस्तनाथः ।
MT-13-061c	आज्ञातिलङ्घनकृतेः स्वकृतापराधात्‌ पश्‍चात्‌ सुतप्तमनसोऽप्यभवन्‌ स्म विप्राः ॥
MT-13-062a	कृष्णोऽथ वीक्ष्य पुरुहूतमहप्रयत्नं गोपान्‌ न्यवारयदविस्मरणाय तस्य ।
MT-13-062c	मा मानुषोऽयमिति मामवगच्छतात्‌ स इत्यव्ङ्गोऽस्य विदधे महभङ्घमीशः ॥
MT-13-063a	गोपांश्‍च तान्‌ गिरिमहोऽस्मदुरुस्वधर्म इत्युक्तिसच्छलत आत्ममहेऽवतार्य ।
MT-13-063c	भूत्वाऽतिविस्तृतनुर्बुभुजे बलिं स नानाविधान्नरसपानगुणैः सहैव ॥
MT-13-064a	इन्द्रोऽथ विस्मृतरथाङ्घधरावतारो मेघान्‌ समादिशदुरूदकपूगवृष्ट्यै ।
MT-13-064c	ते प्रेरिताः सकलगोकुलनाशनाय धारा वितेरुरुरुनागकरप्रकाराः ॥
MT-13-065a	ताभिर्निपीडितमुदीक्ष्य स कञ्जनाभः सर्वं व्रजं गिरिवरं प्रसभं दधार ।
MT-13-065c	वामेन कञ्जदलकोमळपाणिनैव तत्राखिलाः प्रविविशुः पशुपाः सगोभिः ॥
MT-13-066a	वृष्ट्वोरुवार्यथ निरन्तरसप्तरात्रं त्रातं समीक्ष्य हरिणा व्रजमश्रमेण ।
MT-13-066c	शक्रोऽनुसंस्मृतसुरप्रवरावतारः पादाम्बुजं यदुपतेः शरणं जगाम ॥
MT-13-067a	तुष्टाव चैनमुरुवेदशिरोगताभिर्गीर्भिः सदाऽगणितपूर्णगुणार्णवं तम्‌ ।
MT-13-067c	गोभृद्‌ गुरुं हरगुरोरपि गोगणेन युक्तः सहस्रगुरगाधगुमग्र्यमग्र्यात्‌ ॥
MT-13-068a	त्वत्तो जगत्सकलमाविरभूदगण्यधाम्नस्त्वमेव परिपासि समस्तमन्ते ।
MT-13-068c	आत्स त्वयैव जगतोऽस्य हि बन्धमोक्षौ न त्वत्समोऽस्ति कुहचित्परिपूर्णशक्ते ॥
MT-13-069a	क्षन्तव्यमेव भवता मम बाल्यमीश त्वत्संश्रयोऽस्मि हि सदेत्यभिवन्दितोऽजः ।
MT-13-069c	क्षान्तं सदैव भवतस्तव शिक्षणाय पूजापहारविधिरित्यवदद्‌ रमेशः ॥
MT-13-070a	गोविन्दमेनमभिषिच्य स गोगणेतो गोभिर्जगाम गुणपूर्णममुं प्रणम्य ।
MT-13-070c	गोपैर्गिराम्पतिरपि प्रणतोऽभिगम्य गोवर्धनोद्धरणसङ्गतसंशयैः सः ॥
MT-13-071a	कृष्णं ततः प्रभृति गोपगणा व्यजानन्‌ नारायणोऽयमिति गर्गवचश्‍च नन्दात्‌ ।
MT-13-071c	नारायणस्य सम इत्युदितं निशम्य पूजां च चक्रुरधिकामरविन्दनेत्रे ॥
MT-13-072a	स्कन्दादुपात्तवरतो मरणादपेतं दृष्ट्वा च रामनिहतं बलिनं प्रलम्बम्‌ ।
MT-13-072c	चक्रुर्विनिश्‍चयममुष्य सुराधिकत्वे गोपा अथास्य विदधुः परमां च पूजाम्‌ ॥
MT-13-073a	कार्त्यायनीव्रतधराः स्वपतित्वहेतोः कन्या उवाह भगवानपराश्‍च गोपीः ।
MT-13-073c	अन्यैर्धृता अयुगबाणशराभिनुन्नाः प्राप्ता निशास्वरमयच्छशिराजितासु ॥
MT-13-074a	तास्वत्र तेन जनिता दशलक्षपुत्राः नारायणाह्वययुता बलिनश्‍च गोपाः ।
MT-13-074c	सर्वेऽपि दैवतगणा भगवत्सुतत्त्वमाप्तुं धरातलगता हरिभक्तिहेतोः ॥
MT-13-075a	तास्तत्र पूर्ववरदानकृते रमेशो रामा द्विजत्वगमनादपि पूर्वमेव ।
MT-13-075c	सर्वा निशास्वरमयत्‌ समभीष्टसिद्धिचिन्तामणिर्हि भगवानशुभैरलिप्तः ॥
MT-13-076a	सम्पूर्णचन्द्रकरराजितसद्रजन्यां वृन्दावने कुमुदकुन्दसुगन्धवाते ।
MT-13-076c	श्रुत्वा मुकुन्दमुखनिस्सृतगीतसारं गोपाङ्गना मुमुहुरत्र ससार यक्षः ॥
MT-13-077a	रुद्रप्रसादकृतरक्ष उतास्य सख्युर्भृत्यो बली खरतरोऽपि च शङ्खचूडः ।
MT-13-077c	ताः कालयन्‌ भगवतस्तळताडनेन मृत्युं जगाम मणिमस्य जहार कृष्णः ॥
MT-13-078a	नाम्नाऽप्यरिष्ट उरुगायविलोमचेष्टो गोष्ठं जगाम वृषभाकृतिरप्यवध्यः ।
MT-13-078c	शम्भोर्वरादनुगतश्‍च सदैव कंसं गा भीषयन्तममुमाह्वयदाशु कृष्णः ॥
MT-13-079a	सोऽप्याससाद हरिमुग्रविषाणकोटिमग्रे निधाय जगृहेऽस्य विषाणमीशः ।
MT-13-079c	भूमौ निपात्य च वृषासुरमुग्रवीर्यं यज्ञे यथा पशुममारयदग्र्यशक्तिः ॥
MT-13-080a	केशी च कंसविहितस्तुरगस्वरूपो गिर्यात्मजावरमवाप्य सदा विमृत्युः ।
MT-13-080c	पापः स केशवमवाप मुखेऽस्य बाहुं प्रावेशयत्‌ स भगवान्‌ ववृधेऽथ देहे ॥
MT-13-081a	तत्खादनाय कुमतिः स कृतप्रयासः शीर्णास्यदन्तदशनच्छदरुद्धवायुः ।
MT-13-081c	दीर्णः पपात च मृतो हरिरप्यशेषैर्ब्रह्मेशशक्रदिनकृत्प्रमुखैः स्तुतोऽभूत्‌ ॥
MT-13-082a	व्योमश्‍च नाम मयसूनुरजप्रसादाल्लब्धामितायुरखिलान्‌ विदधे बिले सः ।
MT-13-082c	तं श्रीपतिः पशुपतिः पशुवद्विशस्य निःसारितान्‌ बिलमुखादखिलांश्‍चकार ॥
MT-13-083a	कुर्वत्यनन्यविषयाणि दुरन्तशक्तौ कर्माणि गोकुलगतेऽखिललोकनाथे ।
MT-13-083c	कंसाय सर्वमवदत्‌ सुरकार्यहेतोब्रह्माङ्कजो मुनिरकारि यदीशपित्रा ॥
MT-13-084a	श्रुत्वाऽतिकोपरभसोच्चलितः स कंसो बद्‌ध्वा सभार्यमथ शूरजमुग्रकर्मा ।
MT-13-084c	अक्रूरमाश्‍वदिशदानयनाय विष्णो रामान्वितस्य सह गोपगणै रथेन ॥
MT-13-085a	संसेवनाय स हरेरभवत्‌ पुरैव नाम्ना किशोर इति यः सुरगायनोऽभूत्‌ ।
MT-13-085c	स्वायम्भुवस्य च मनोः परमांशयुक्त आवेशयुक्‌ कमलजस्य बभूव विद्वान्‌ ॥
MT-13-086a	सोऽक्रूर इत्यभवदुत्तमपूज्यकर्मा वृष्णिष्वथाऽस स हि भोजपतेश्‍च मन्त्री ।
MT-13-086c	आदिष्ट एव जगदीश्‍वरदृष्टिहेतोरानन्दपूर्णसुमना अभवत्‌ कृतार्थः ॥
MT-13-087a	आरुँह्य तद्रथवरं भगवत्पदाब्जमब्जोद्भवप्रणतमन्तरमन्तरेण ।
MT-13-087c	सञ्चिन्तयन्‌ पथि जगाम स गोष्ठमाराद्‌ दृष्ट्वा पदाङ्कितभुवं मुमुदे परस्य ॥
MT-13-088a	सोऽवेष्टतात्र जगदीशितुरङ्गसङ्गलब्धोच्चयेन निखिलाघविदारणेषु ।
MT-13-088c	पांसुष्वजेशपुरुहूतमुखोच्चविद्युद्‌भ्राजत्किरीटमणिलोचनगोचरेषु ॥
MT-13-089a	सोऽपश्यताथ जगदेकगुरुं समेतमग्रोद्भवेन भुवि गा अपि दोहयन्तम्‌ ।
MT-13-089c	आनन्दसान्द्रतनुमक्षयमेनमीक्ष्य हृष्टः पपात पदयोः पुरुषोत्तमस्य ॥
MT-13-090a	उत्थाप्य तं यदुपतिः सबलो गृहं स्वं नीत्वोपचारमखिलं प्रविधाय तस्मिन्‌ ।
MT-13-090c	नित्योदिताक्षयचिदप्यखिलं स तस्माच्छुश्राव लोकचरितानुविडम्बनेन ॥
MT-13-091a	श्रुत्वा स कंसहृदि संस्थितमब्जनाभः प्रातस्तु गोपसहितो रथमारुरोह ।
MT-13-091c	रामश्‍वफल्कतनयाभियुतो जगाम यानेन तेन यमुनातटमव्ययात्मा ॥
MT-13-092a	संस्थाप्य तौ रथवरे जगताऽभिवन्द्यौ श्‍वाफल्किराश्‍ववततार यमस्वसारम्‌ ।
MT-13-092c	स्नात्वा स तत्र विधिनैव कृताघमर्षः शेषासनं परमपूरुषमत्र चैक्षत्‌ ॥
MT-13-093a	नित्यं हि शेषमभिपश्यति सिद्धमन्त्रो दानेश्‍वरः स तु तदा ददृशे हरिं च ।
MT-13-093c	अग्रे हि बालतनुमीक्ष्य कृष्णमत्र किं नास्ति यान इति यानमुखो बभूव ॥
MT-13-094a	तत्रापि कृष्णमभिवीक्ष्य पुनर्निमज्य शेषोरुभोगशयनं परमं ददर्श ।
MT-13-094c	ब्रह्मेशशक्रमुखदेवमुनीन्द्रवृन्दसंवन्दिताङि्‌घ्रयुगमिन्दिरया समेतम्‌ ॥
MT-13-095a	स्तुत्वा वरस्तुतिभिरव्ययमब्जनाभं सोऽन्तर्हिते भगवति स्वकमारुरोह ।
MT-13-095c	यानं च तेन सहितो भगवान्‌ जगाम सायं पुरीं सहबलो मधुरामनन्तः ॥
MT-13-096a	अग्रेऽथ दानपतिमक्षयपौरुषोऽसावीशो विसृज्य सबलः सहितो वयस्यैः ।
MT-13-096c	द्रष्टुं पुरीमभिजगाम नरेन्द्रमार्गे पौरैः कुतूहलयुतैरभिपूज्यमानः ॥
MT-13-097a	आसाद्य कुञ्जरगतं रजकं ययाचे वस्त्राणि कंसदयितं गिरिशावरेण ।
MT-13-097c	मृत्यूज्झितं सपदि तेन दुरुक्तिविद्धः पापं कराग्रमृदितं व्यनयद्यमाय ॥
MT-13-098a	हत्वा तमक्षतबलो भगवान्‌ प्रगृह्य वस्त्राणि चाऽत्मसमितानि बलस्य चाऽदात् ।
MT-13-098c	दत्वाऽपराणि स हि गोपजनस्य शिष्टान्यास्तीर्य तत्र च पदं प्रणिधाय चागात् ॥ 
MT-13-099a	ग्राह्यापहेयरहितैकचिदात्मसान्द्रस्वानन्दपूर्णवपुरप्ययशोषहीनः ।
MT-13-099c	लोकान्‌ विडम्ब्य नरवत्समलक्तकाद्यैर्वप्त्रा विभूषित इवाभवदप्रमेयः ॥
MT-13-100a	माला अवाप्य च सुदामत आत्मतन्त्रस्तावक्षयोऽनुजगृहे निजपार्षदौ हि ।
MT-13-100c	पूर्वं विकुण्ठसदनाद्धरिसेवनाय प्राप्तौ भुवं मृजनपुष्पकरौ पुराऽपि ॥
MT-13-101a	सर्वेष्टपुष्टिमिह तत्र सरूपतां च कृष्णस्तयोर्वरमदादथ राजमार्गे ।
MT-13-101c	गच्छन्‌ ददर्श वनितां नरदेवयोग्यमादाय गन्धमधिकं कुटिलां व्रजन्तीम्‌ ॥
MT-13-102a	तेनार्थिता सपदि गन्धमदात्‌ त्रिविक्रा तेनाग्रजेन सहितो भगवान्‌ लिलिम्पे ।
MT-13-102c	तां चाऽश्‍वृजुत्वमनयत्स तयाऽर्थितोऽलमायामि कालत इति प्रहसन्नमुञ्चत्‌ ॥
MT-13-103a	पूर्णेन्दुवृन्दनिवहाधिककान्तशान्तसूर्यामितोरुपरमद्युतिसौख्यदेहः ।
MT-13-103c	पीताम्बरः कनकभासुरगन्धमाल्यः शृङ्गारवारिधिरगण्यगुणार्णवोऽगात्‌ ॥
MT-13-104a	प्राप्याथ चाऽयुधगृहं धनुरीशदत्तं कृष्णः प्रसह्य जगृहे सकलैरभेद्यम्‌ ।
MT-13-104c	कांसं स नित्यपरिपूर्णसमस्तशक्तिरारोप्य चैनमनुकृष्य बभञ्ज मध्ये ॥
MT-13-105a	तस्मिन्‌ सुरासुरगणैरखिलैरभेद्ये भग्ने बभूव जगदण्डविभेदभीमः ।
MT-13-105c	शब्दः स येन निपपात भुवि प्रभग्नसारोऽसुरो धृतियुतोऽपि तदैव कंसः ॥
MT-13-106a	आदिष्टमप्युरुबलं भगवान्‌ स तेन सर्वं निहत्य सबलः प्रययौ पुनश्‍च ।
MT-13-106c	नन्दादिगोपसमितिं हरिरत्र रात्रौ भुक्त्वा पयोऽन्वितशुभान्नमुवास कामम्‌ ॥
MT-13-107a	कंसोऽप्यतीव भयकम्पितहृत्सरोजः प्रातर्नरेन्द्रगणमध्यगतोऽधिकोच्चम्‌ ।
MT-13-107c	मञ्चं विवेश सह जानपदैश्‍च पौरैर्नानाऽनुमञ्चकगतैर्युवतीसमेतैः ॥
MT-13-108a	संस्थाप्य नागमुरुरङ्गमुखे कुवल्यापीडं गिरीन्द्रसदृशं करिसादियुक्तम्‌ ।
MT-13-108c	चाणूरमुष्टिकमुखानपि मल्लवीरान्‌ रङ्गे निधाय हरिसंयमनं किलैच्छत्‌ ॥
MT-13-109a	अक्षोहिणीगणितमस्य बलं च विंशदासीदसँह्यमुरुवीर्यमनन्यवध्यम्‌ ।
MT-13-109c	शम्भोर्वरादपि च तस्य सुनीथनामा यः पूर्वमास वृक इत्यसुरोऽनुजोऽभूत्‌ ॥
MT-13-110c	सप्तानुजा अपि हि तस्य पुरातना ये सर्वेऽपि कंसपृतनासहिताः स्म रङ्गे ।
MT-13-110c	तस्थुः सराममभियान्तमुदीक्ष्य कृष्णमात्तायुधा युधि विजेतुमजं सुपापाः ॥
MT-13-111a	कृष्णोऽपि सूर उदिते सबलो वयस्यैः सार्धं जगाम वररङ्गमुखं सुरेशैः ।
MT-13-111c	संस्तूयमान उरुविक्रम आसुराणां निर्मूलनाय सकळाचरितोरुशक्तिः ॥
MT-13-112a	आयन्‌ जगद्गुरुतमो बलिनं गजेन्द्रं रुद्रप्रसादपरिरक्षितमाश्‍वपश्यत्‌ ।
MT-13-112c	दुष्टोरुरङ्गमुखसंस्थितमीक्ष्य चैभ्यं पापापयाहि नचिरादिति वाचमूदे ॥
MT-13-113a	क्षिप्तः स ईश्‍वरतमेन गिरीशलब्धाद्‌ दृप्तो वराज्जगति सर्वजनैरवध्यः ।
MT-13-113c	नागं त्ववध्यमभियापयते ततोऽग्रे पापो दुरन्तमहिमं प्रति वासुदेवम्‌ ॥
MT-13-114a	विक्रीड्य तेन करिणा भगवान्‌ स किञ्चिद्धस्ते प्रगृह्य विनिकृष्य निपात्य भूमौ ।
MT-13-114c	कुम्भे पदं प्रतिनिधाय विषाणयुग्ममुत्कृष्य हस्तिपमहन्‌ निपपात सोऽपि ॥
MT-13-115a	नागं ससादिनमवध्यमसौ निहत्य स्कन्धे विषाणमवसज्य सहाग्रजेन ।
MT-13-115c	नागेन्द्रसान्द्रमदबिन्दुभिरञ्चिताङ्गः पूर्णात्मशक्तिरमलः प्रविवेश रङ्गम्‌ ॥
MT-13-116a	विष्टे जगद्गुरुतमे बलवीर्यमूर्तौ रङ्गं मुमोद च शुशोष जनोऽखिलोऽत्र ।
MT-13-116c	कञ्जं तथाऽपि कुमुदं च यथैव सूर्य उद्यत्यजेऽनुभविनो विपरीतकाश्‍च ॥
MT-13-117a	रङ्ग प्रविष्टमभिवीक्ष्य जगाद मल्लः कंसप्रियार्थमभिभाष्य जगन्निवासम्‌ ।
MT-13-117c	चाणूर इत्यभिहितो जगतामवध्यः शम्भुप्रसादत इदं शृणु माधवेति ॥
MT-13-118a	राजैव दैवतमिति प्रवदन्ति विप्रा राज्ञः प्रियं कृतवतः परमा हि सिद्धिः ।
MT-13-118c	योत्स्याव तेन नृपतिप्रियकाम्ययाऽऽवां रामोऽभियुद्ध्यतु बली सह मुष्टिकेन ॥
MT-13-119a	इत्युक्त आह भगवान्‌ परिहासपूर्वमेवं भवत्विति स तेन तदाऽभियातः ।
MT-13-119c	सन्दर्श्य दैवतपतिर्युधि मल्ललीलां मौहूर्तिकीमथ पदोर्जगृहे स्वशत्रुम्‌ ॥
MT-13-120a	उत्क्षिप्य तं गगनगं गिरिसन्निकाशमुद्‌भ्राम्य चाथ शतशः कुलिशाक्षताङ्गम्‌ ।
MT-13-120c	आविध्य दुर्धरबलो भुवि निष्पिपेष चूर्णीकृतः स निपपात यथा गिरीन्द्रः ॥
MT-13-121a	कृष्णं च तुष्टुवुरथो दिवि देवसङ्घा मर्त्या भुवि प्रवरमुत्तमपूरुषाणाम्‌ ।
MT-13-121c	तद्वद्बलस्य दृढमुष्टिनिपिष्टमूर्धा भ्रष्टस्तदैव निपपात स मुष्टिकोऽपि ॥
MT-13-122a	कूटश्‍च कोसल उत च्छलनामधेयो द्वौ तत्र कृष्णनिहतावपरो बलेन ।
MT-13-122c	कंसस्य ये त्ववराजाश्‍च सुनीथमुख्याः सर्वे बलेन निहताः परिघेण वीराः ॥
MT-13-123a	ताभ्यां हतानभिसमीक्ष्य निजान्‌ समस्तान्‌ कंसो दिदेश बलमक्षयमुग्रवीर्यम्‌ ।
MT-13-123c	रुद्रप्रसादकृतरक्षमवध्यमेनौ निस्सार्य दण्डमधिकं कुरुतेति पापः ॥
MT-13-124a	श्रुत्वैव राजवचनं बलमक्षयं तदक्षोहिणीदशकयुग्ममनन्तवीर्यम्‌ ।
MT-13-124c	कृष्णं चकार विविधास्त्रधरं स्वकोष्ठे सिंहं यथाऽखिलसृगालबलं समेतम्‌ ॥
MT-13-125a	जानन्नपीश्‍वरमनन्तबलं महेन्द्रः कृष्णं रथं निजमयातयदायुधाढ्यम्‌ ।
MT-13-125c	शुश्रूषणाय परमस्य यथा समुद्रमर्घ्येण पूरयति पूर्णजलं जनोऽयम्‌ ॥
MT-13-126a	स्वस्यन्दनं तु भगवान्‌ स महेन्द्रदत्तमारुँह्य सूतवरमातलिसंगृृहीतम्‌ ।
MT-13-126c	नानायुधोग्रकिरणस्तरणिर्यथैव ध्वान्तं व्यनाशयदशेषत आशु सैन्यम्‌ ॥
MT-13-127a	निःशेषतो विनिहते स्वबले स कंसश्चर्मासिपाणिरभियातुमियेष कृष्णम्‌ ।
MT-13-127c	तावत्‌ तमेव भगवन्तमभिप्रयान्तमुत्तुङ्गमञ्चशिरसि प्रददर्श वीरम्‌ ॥
MT-13-128a	तं श्येनवेगमभितः प्रतिसञ्चरन्तं निश्छिद्रमाशु जगृहे भगवान्‌ प्रसँह्य ।
MT-13-128c	केशेषु चैनमभिमृश्य करेण वामेनोद्धृत्य दक्षिणकरेण जघान केऽस्य ॥
MT-13-129a	सञ्चालितेन मुकुटेन विकुण्डलेन कर्णद्वयेन विगताभरणोरसा च ।
MT-13-129c	स्रस्ताम्बरेण जघनेन सुशोच्यरूपः कंसो बभूव नरसिंहकराग्रसंस्थः ॥
MT-13-130a	उत्कृष्य तं सुरपतिः परमोच्चमञ्चादन्यैरजेयमतिवीर्यबलोपपन्नम्‌ ।
MT-13-130c	अब्जोद्भवेशवरगुप्तमनन्तशक्तिर्भूमौ निपात्य स ददौ पदयोः प्रहारम्‌ ॥
MT-13-131a	देहे तु योऽभवदमुष्य रमेशबन्धुर्वायुः स कृष्णतनुमाश्रयदन्यपापम्‌ ।
MT-13-131c	दैत्यं चकर्ष हरिरत्र शरीरसंस्थं पश्यत्सु कञ्जजमुखेषु सुरेष्वनन्तः ॥
MT-13-132a	द्वेषात्‌ स सर्वजगदेकगुरोः स्वकीयैः पूर्वप्रमापितजनैः सहितः समस्तैः ।
MT-13-132c	धात्र्यादिभिः प्रतिययौ कुमतिस्तमोऽन्धमन्येऽपि चैवमुपयान्ति हरावभक्ताः ॥
MT-13-133a	नित्यातिदुःखमनिवृत्तिसुखव्यपेतमन्धं तमो नियतमेति हरावभक्तः ।
MT-13-133c	भक्तोऽपि कञ्जजगिरीशमुखेषु सर्वधर्मार्णवोऽपि निखिलागमनिर्णयेन ॥
MT-13-134a	यो वेत्ति निश्‍चितमतिर्हरिमब्जजेशपूर्वाखिलस्य जगतः सकलेऽपि काले ।
MT-13-134c	सृष्टिस्थितिप्रळयमोक्षदमात्मतन्त्रं लक्ष्म्या अपीशमतिभक्तियुतः स मुच्येत् ॥
MT-13-135a	तस्मादनन्तगुणपूर्णममुं रमेशं निश्‍चित्य दोषरहितं परयैव भक्त्या ।
MT-13-135c	विज्ञाय देवतगणांश्‍च यथाक्रमेण भक्त्या हरेरिति सदैव भजेत धीरः ॥
MT-13-136a	निहत्य कंसमोजसा विधातृशम्भुपूर्वकैः ।
MT-13-136c	स्तुतः प्रसूनवर्षिभिर्मुमोद केशवोऽधिकम्‌ ॥
MT-13-137a	सदैव मोदरूपिणो मुदोक्तिरस्य लौकिकी ।
MT-13-137c	यथोदयो रवेर्भवेत्‌ सदोदितस्य लोकतः ॥
MT-13-138a	अनन्तचित्सुखार्णवः सदोदितैकरूपकः ।
MT-13-138c	समस्तदोषवर्जितो हरिर्गुणात्मकः सदा ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये कंसवधो नाम त्रयोदशोऽध्यायः ॥ 13 ॥

Adhyaya 14

अध्यायः 14

MT-14-001a	कृष्णो विमोच्य पितरावभिवन्द्य सर्ववन्द्योऽपि रामसहितः प्रतिपालनाय ।
MT-14-001c	धर्मस्य राज्यपदवीं प्रणिधाय चोग्रसेने द्विजत्वमुपगम्य मुमोच नन्दम्‌ ॥
MT-14-002a	नन्दोऽपि सान्त्ववचनैरनुनीय मुक्तः कृष्णेन तच्चरणपङ्कजमात्मसंस्थम्‌ ।
MT-14-002c	कृत्वा जगाम सह गोपगणेन कृच्छ्राद्‌ ध्यायन्‌ जनार्दनमुवास वने सभार्यः ॥
MT-14-003a	कृष्णोऽप्यवन्तिपुरवासिनमेत्य विप्रं सान्दीपिनं सह बलेन ततोऽध्यगीष्ट ।
MT-14-003c	वेदान्‌ सकृन्निगदितान्‌ निखिलाश्‍च विद्याः सम्पूर्णसंविदपि दैवतशिक्षणाय ॥
MT-14-004a	धर्मो हि सर्वविदुषामपि दैवतानां प्राप्ते नरेषु जनने नरवत्‌ प्रवृत्तिः ।
MT-14-004c	ज्ञानादिगूहनमुताध्ययनादिरत्र तज्ज्ञापनार्थमवसद्‌ भगवान्‌ गुरौ च ॥
MT-14-005a	गुर्वर्थमेष मृतपुत्रमदात्‌ पुनश्‍च रामेण सार्धमगमन्मधुरां रमेशः ।
MT-14-005c	पौरैः सजानपदबन्धुजनैरजस्रमभ्यर्चितो न्यवसदिष्टकृदात्मपित्रोः ॥
MT-14-006a	सर्वेऽपि ते पतिमवाप्य हरिं पुरा हि तप्ता हि भोजपतिना मुमुदुर्नितान्तम्‌ ।
MT-14-006c	किं वाच्यमत्र सुतमाप्य हरिं स्वपित्रोर्यत्राखिलस्य सुजनस्य बभूव मोदः ॥
MT-14-007a	कृष्णाश्रयो वसति यत्र जनोऽपि तत्र वृद्धिर्भवेत्‌ किमु रमाधिपतेर्निवासे ।
MT-14-007c	वृन्दावनं यदधिवासत आस सध्र्यङ्‌ माहेन्द्रसद्मसदृशं किमु तत्र पुर्याः ॥
MT-14-008a	येनाधिवासमृषभो जगतां विधत्ते विष्णुस्ततो हि वरता सदने विधातुः ।
MT-14-008c	तस्मात्‌ प्रभोर्निवसनान्मधुरा पुरी सा शश्‍वत्‌ समृद्धजनसङ्कुलिता बभूव ॥
MT-14-009a	रक्षत्यजे त्रिजगतां परिरक्षकेऽस्मिन्‌ सर्वान्‌ यदून्‌ मगधराजसुते स्वभर्तुः ।
MT-14-009c	कृष्णान्मृतिं पितुरवाप्य समीपमस्तिप्रास्ती शशंसतुरतीव च दुःखितेऽस्मै ॥
MT-14-010a	श्रुत्वैव तन्मगधराज उरुप्ररूढबाह्वोर्बलेन न जितो युधि सर्वलौकैः ।
MT-14-010c	ब्रह्मेशचण्डमुनिदत्तवरैरजेयो मृत्यूज्झितश्‍च विजयी जगतश्‍चुकोप ॥
MT-14-011a	क्षुब्धोऽतिकोपवशतः स्वगदाममोघां दत्तां शिवेन जगृहे शिवभक्तवन्द्यः ।
MT-14-011c	शैवागमाखिलविदत्र च सुस्थिरोऽसौ चिक्षेप योजनशतं स तु तां परस्मै ॥
MT-14-012a	अर्वाक्‌ पपात च गदा मधुराप्रदेशात्‌ सा योजनेन यदिमं प्रजगाद पृष्टः ।
MT-14-012c	एकोत्तरामपि शताच्छतयोजनेति देवर्षिरत्र मधुरां भगवत्प्रियार्थे ॥
MT-14-013a	शक्तस्य चापि हि गदाप्रतिघातने तु शुश्रूषणं मदुचितं त्विति चिन्तयानः ।
MT-14-013c	विष्णोर्मुनिः स निजगाद ह योजनोनं मार्गं पुरो भगवतो मगधेशपृष्टः ॥
MT-14-014a	क्षिप्ता तु सा भगवतोऽथ गदा जराख्यां तत्सन्धिनीमसुभिराशु वियोज्य पापाम्‌ ।
MT-14-014c	मर्त्याशनीं भगवतः पुनराज्ञयैव याता गिरीशसदनं मगधं विसृज्य ॥
MT-14-015a	राजा स्वमातृत उतो गदया च हीनः क्रोधात्‌ समस्तनृपतीनभिसन्निपात्य ।
MT-14-015c	अक्षोहिणीत्र्यधिकविंशयुतोऽतिवेलदर्पोद्धतः सपदि कृष्णपुरीं जगाम ॥
MT-14-016a	सर्वां पुरीं प्रतिनिरुद्ध्य दिदेश विन्दविन्दानुजौ भगवतः कुमतिः स दूतौ ।
MT-14-016c	तावूचतुर्भगवतेऽस्य वचोऽतिदर्पपूर्णं तथा भगवतोऽप्यपहासयुक्तम्‌ ॥
MT-14-017a	लोकेऽप्रतीपबलपौरुषसाररूपस्त्वं ह्येक एष्यभवतो बलवीर्यसारम्‌ ।
MT-14-017c	ज्ञात्वा सुते न तु मया प्रतिपादिते हि कंसस्य वीर्यरहितेन हतस्त्वया सः ॥
MT-14-018a	सोऽहं हि दुर्बलतमो बलिनां वरिष्ठं कृत्वैव दृष्टिविषयं विगतप्रतापः ।
MT-14-018c	यास्ये तपोवनमथो सहितः सुताभ्यां क्षिप्रं ममाद्य विषयो भव चक्षुषोऽतः ॥
MT-14-019a	साक्षेपमीरितमिदं बलदर्पपूर्णमात्मापहाससहितं भगवान्‌ निशम्य ।
MT-14-019c	सत्यं तदित्युरु वचोऽर्थवदित्युुदीर्य मन्दं प्रहस्य निरगात्‌ सहितो बलेन ॥
MT-14-020a	द्वारेषु सात्यकिपुरस्सरमात्मसैन्यं त्रिष्वभ्युदीर्य भगवान्‌ स्वयमुत्तरेण ।
MT-14-020c	रामद्वितीय उदगान्मगधाधिराजं योद्धुं नृपेन्द्रकटकेन युतं परेशः ॥
MT-14-021a	तस्येच्छयैव पृथिवीमवतेरुराशु तस्याऽयुधानि सबलस्य सुभास्वराणि ।
MT-14-021c	शार्ङ्गासिचक्रदरतूणगदाः स्वकीया जग्राह दारुकगृहीतरथे स्थितः सः ॥
MT-14-022a	आरुह्य भूमयरथं प्रतियुक्तमश्‍वैर्वेदात्मकैर्धनुरधिज्यमथ प्रगृह्य ।
MT-14-022c	शार्ङ्गं शरांश्‍च निशितान्‌ मगधाधिराजमुग्रं नृपेन्द्रसहितं प्रययौ जवेन ॥
MT-14-023a	रामः प्रगृह्य मुसलं स हलं च यानमास्थाय सायकशरासनतूणयुक्तः ।
MT-14-023c	सैन्यं जरासुतसुरक्षितमभ्यधावद्धर्षान्नदन्नुरुबलोऽरिबलैरधृष्यः ॥
MT-14-024a	उद्वीक्ष्य कृष्णमभियान्तमनन्तशक्तिं राजेन्द्रवृन्दसहितो मगधाधिराजः ।
MT-14-024c	उद्वेलसागरवदाश्‍वभियाय कोपान्नानाविधायुधवरैरभिवर्षमाणः ॥
MT-14-025a	तं वै चुकोपयिषुरग्रत उग्रसेनं कृष्णो निधाय समगात्‌ स्वयमस्य पश्‍चात्‌ ।
MT-14-025c	दृष्ट्वाऽग्रतो मगधराट्‌ स्थितमुग्रसेनं कोपाच्चलत्तनुरिदं वचनं बभाषे ॥
MT-14-026a	पापापयाहि पुरतो मम राज्यकाम निर्लज्ज पुत्रवधकारण शत्रुपक्ष ।
MT-14-026c	त्वं जीर्णबस्तसदृशो न मयेह वध्यः सिंहो हि सिंहमभियाति न वै सृगालम्‌ ॥
MT-14-027a	आक्षिप्त इत्थममुनाऽथ स भोजराजस्तूणात्‌ प्रगृह्य निशितं शरमाशु तेन ।
MT-14-027c	छित्वा जरासुतधनुर्बलवन्ननाद विव्याध सायकगणैश्‍च पुनस्तमुग्रैः ॥
MT-14-028a	अन्यच्छरासनवरं प्रतिगृह्य कोपसंरक्तनेत्रमभियान्तमुदीक्ष्य कृष्णः ।
MT-14-028c	भोजाधिराजवधकाङ्क्षिणमुग्रवेगं बार्हद्रथं प्रतिययौ परमो रथेन ॥
MT-14-029a	आयान्तमीक्ष्य भगवन्तमनन्तवीर्यं चेदीशपौण्ड्रमुखराजगणैः समेतः ।
MT-14-029c	नानाविधास्त्रवरशस्त्रगणैर्ववर्ष मेरुं यथा घन उदीर्णरवो जलौघैः ॥
MT-14-030a	शस्त्रास्त्रवृष्टिमभितो भगवान्‌ विवृश्‍च्य शार्ङ्गोत्थसायकगणैर्विरथाश्‍वसूतम्‌ ।
MT-14-030c	चक्रे निरायुधमसौ मगधेन्द्रमाशु च्छिन्नातपत्रवरकेतुमचिन्त्यशक्तिः ॥
MT-14-031a	नैनं जघान भगवान्‌ सुशकं च भीमे भक्तिं निजां प्रथयितुं यश उच्चधर्मम्‌ ।
MT-14-031c	चेदीशपौण्ड्रकसकीचकमद्रराजसाल्वैकलव्यकमुखान्‌ विरथांश्‍चकार ॥
MT-14-032a	ये चापि हंसडिभिकद्रुमरुक्मिमुख्या बाह्लीकभौमसुतमैन्दपुरस्सराश्‍च ।
MT-14-032c	सर्वे प्रदुद्रुवुरजस्य शरैर्विभिन्ना अन्ये च भूमिपतयो य इहाऽसुरुर्व्याम्‌ ॥
MT-14-033a	छिन्नायुधध्वजपताकरथाश्वसूतवर्माण उग्रशरताडितभिन्नगत्राः।
MT-14-033c	स्रस्ताम्बराभरणमूर्धजमाल्यदीना रक्तं वमन्त उरु दुद्रुवुराशु भीताः ॥
MT-14-034a	शोच्यां दशामुपगतेषु नृपेषु सर्वेष्वस्तायुधेषु हरिणा युधि विद्रवत्सु ।
MT-14-034c	नानायुधाढ्यमपरं रथमुग्रवीर्य आस्थाय मागधपतिः प्रससार रामम्‌ ॥
MT-14-035a	आधावतोऽस्य मुसलेन रथं बभञ्ज रामो गदामुरुतरोरसि सोऽपि तस्य ।
MT-14-035c	चिक्षेप तं च मुसलेन तताड रामस्तावुत्तमौ बलवतां युयुधात उग्रम्‌ ॥
MT-14-036a	तौ चक्रतुः पुरु नियुद्धमपि स्म तत्र सञ्चूर्ण्य सर्वगिरिवृक्षशिलासमूहान्‌ ।
MT-14-036c	दीर्घं नियुद्धमभवत्‌ सममेतयोस्तद्वज्राद्‌ दृढाङ्गतमयोर्बलिनोर्नितान्तम्‌ ॥
MT-14-037a	श्रुत्वाऽथ शङ्खरवमम्बुजलोचनस्य विद्रावितानपि नृपानभिवीक्ष्य रामः ।
MT-14-037c	युध्यन्तमीक्ष्य च रिपुं ववृधे बलेन त्यक्त्वा रिपुं मुसलमादद आश्‍वमोघम्‌ ॥
MT-14-038a	तेनाऽहतः शिरसि सम्मुमुहेऽतिवेलं बार्हद्रथो जगृह एनमथो हली सः ।
MT-14-038c	तत्रैकलव्य उत कृष्णशरैः पलायन्नस्त्राणि रामशिरसि प्रमुमोच शीघ्रम्‌ ॥
MT-14-039a	भीतेन तेन समरं भगवाननिच्छन्‌ प्रद्युम्नमाश्‍वसृजदात्मसुतं मनोजम्‌ ।
MT-14-039c	प्रद्युम्न एनमभियाय महास्त्रजालै रामस्तु मागधमथाऽत्मरथं निनाय ॥
MT-14-040a	युद्‌ध्वा चिरं रणमुखे भगवत्सुतोऽसौ चक्रे निरायुधममुं स्थिरमेकलव्यम्‌ ।
MT-14-040c	अंशेन यो भुवमगान्मणिमानिति स्म स क्रोधतन्त्रकगणेष्वधिपो निषादः ॥
MT-14-041a	प्रद्युम्नमात्मनि निधाय पुनः स कृष्णः संहृत्य मागधबलं निखिलं शरौघैः ।
MT-14-041c	भूयश्‍चमूमभिविनेतुमुदारकर्मा बार्हद्रथं त्वमुचदक्षयपौरुषोऽजः ॥
MT-14-042a	व्रीळानताच्छविमुखः सहितो नृपैस्तैर्बार्हद्रथः प्रतिययौ स्वपुरीं स पापः ।
MT-14-042c	आत्माभिषिक्तमपि भोजवराधिपत्ये दौहित्रमग्रत उत प्रणिधाय मन्दः ॥
MT-14-043a	जित्वा तमूर्जितबलं भगवानजेशशक्रादिभिः कुसुमवर्षिभिरीड्यमानः ।
MT-14-043c	रामादिभिः सहित आशु पुरीं प्रविश्य रेमेऽभिवन्दितपदो महतां समूहैः ॥
MT-14-044a	वर्द्धत्सु पाण्डुतनयेषु चतुर्दशं तु जन्मर्क्षमास तनयस्य सहस्रदृष्टेः ।
MT-14-044c	प्रत्याब्दिकं मुनिगणान्‌ परिवेषयन्ती कुन्ती तदाऽऽस बहुकार्यपरा नयज्ञा ॥
MT-14-045a	तत्काल एव नृपतिः सह माद्रवत्या पुंस्कोकिलाकुलितफुल्लवनं ददर्श ।
MT-14-045c	तस्मिन्‌ वसन्तपवनस्पर्शेधितः स कन्दर्पमार्गणवशं सहसा जगाम ॥
MT-14-046a	जग्राह तामथ तया रममाण एव यातो यमस्य सदनं हरिपादसङ्गी ।
MT-14-046c	पूर्वं शचीरमणमिच्छत एष विघ्नं शक्रस्य तद्दर्शनोपगतो हि चक्रे ॥
MT-14-047a	तेनैव मानुषमवाप्य रतिस्थ एव पञ्चत्वमाप रतिविघ्नमपुत्रतां च ।
MT-14-047c	स्वात्मोत्तमेष्वथ सुरेषु विशेषतश्‍च स्वल्पोऽपि दोष उरुतामभियाति यस्मात्‌ ॥
MT-14-048a	माद्री पतिं मृतमवेक्ष्य रुराव दूरात्‌ तच्छुश्रुवुश्‍च पृथया सह पाण्डुपुत्राः ।
MT-14-048c	तेष्वागतेषु वचनादपि माद्रवत्याः पुत्रान्‌ निवार्य च पृथा स्वयमत्र चाऽगात्‌ ॥
MT-14-049a	पत्युः कळेवरमवेक्ष्य निशम्य माद्र्याः कुन्ती भृशं व्यथितहृत्कमळैव माद्रीम्‌ ।
MT-14-049c	धिक्कृत्य चानुमरणाय मतिं चकार तस्याः स्वनो रुदितजः श्रुत आशु पार्थैः ॥
MT-14-050a	तेष्वागतेष्वधिक आस विराव एतं सर्वेऽपि शुश्रुवु ऋषिप्रवरा अथात्र ।
MT-14-050c	आजग्मुरुत्तमकृपा ऋषिलोकमध्ये पत्नी नृपानुगमनाय च पस्पृधाते ॥
MT-14-051a	ते सन्निवार्य तु पृथामथ माद्रवत्या भर्तुः सहानुगमनं बहु चार्थयन्त्याः ।
MT-14-051c	संवादमेव निजदोषमवेक्ष्य तस्याश्चक्रुः सदाऽवगतभागवतोच्चधर्माः ॥
MT-14-052a	भर्तुर्गुणैरनधिकौ तनयार्थमेव माद्र्याऽऽकृतौ सुरवरावधिकौ स्वतोऽपि ।
MT-14-052c	तेनैव भर्तृमृतिहेतुरभूत्‌ समस्तलोकैश्‍च नातिमहिता सुगुणाऽपि माद्री ॥
MT-14-053a	पाण्डोः सुता मुनिगणैः पितृमेधमत्र चक्रुर्यथावदथ तेन सहैव माद्री ।
MT-14-053c	हुत्वाऽऽत्मदेहमुरु पापमदः कृतं च सम्मार्ज्य लोकमगमन्निजभर्तुरेव ॥
MT-14-054a	पाण्डुश्‍च पुत्रकगुणैः स्वगुणैश्‍च साक्षात्‌ कृष्णात्मजः सततमस्य पदैकभक्तः ।
MT-14-054c	लोकानवाप विमलान्‌ महितान्‌ महद्भिः किं चित्रमत्र हरिपादविनम्रचित्ते ॥
MT-14-055a	पाण्डोः सुताश्‍च पृथया सहिता मुनीन्द्रैर्नारायणाश्रमत आशु पुरं स्वकीयम्‌ ।
MT-14-055c	जग्मुस्तथैव धृतराष्ट्रपुरो मुनीन्द्राः वृत्तं समस्तमवदन्ननुजं मृतं च ॥
MT-14-056a	तूष्णीं स्थिते च नृपतौ तनुजे च नद्याः क्षत्तर्युताऽप्त उरुमोदमतीव पापाः ।
MT-14-056c	ऊचुः सुयोधनमुखाः सह सौबलेन पाण्डोर्मतिः किल पुरा तनयाः क्व तस्य ॥
MT-14-057a	न क्षेत्रजा अपि मृते पितरि स्वकीयैः सम्यङ्‌ नियोगमनवाप्य भवाय योग्याः ।
MT-14-057c	तेषामितीरितवचोऽनु जगाद वायुराभाष्य कौरवगणान्‌ गगनस्थ एव ॥
MT-14-058a	एते हि धर्ममरुदिन्द्रभिषग्वरेभ्यो जाताः प्रजीवति पितर्युरुधामसाराः ।
MT-14-058c	शक्याश्‍च नैव भवतां क्वचिदग्रहाय नारायणेन सततं परिरक्षिता यत्‌ ॥
MT-14-059a	वायोरदृश्यवचनं परिशङ्कमानेष्वाविर्बभूव भगवान्‌ स्वयमब्जनाभः ।
MT-14-059c	व्यासस्वरूप उरुसर्वगुणैकदेह आदाय तानविशदाशु च पाण्डुगेहम्‌ ॥
MT-14-060a	तत्स्वीकृतेषु सकला अपि भीष्ममुख्या वैचित्रवीर्यसहिताः परिपूज्य सर्वान्‌ ।
MT-14-060c	कुन्त्या सहैव जगृहुः सुभृशं तदाऽर्ता वैचित्रवीर्यतनयाः सह सौबलेन ॥
MT-14-061a	वैचित्रवीर्यतनयाः कृपतो महास्त्राण्यापुश्‍च पाण्डुतनयैः सह सर्वराज्ञाम्‌ ।
MT-14-061c	पुत्राश्‍च तत्र विविधा अपि बालचेष्टाः कुर्वत्सु वायुतनयेन जिताः समस्ताः ॥
MT-14-062a	पक्वोरुभोज्यफलसन्नयनाय वृक्षेष्वारूढराजतनयानभिवीक्ष्य भीमः ।
MT-14-062c	पादप्रहारमुरुवृक्षतळे प्रदाय साकं फलैर्विनिपतत्सु फलान्यभुङ्क्त ॥
MT-14-063a	युद्धे नियुद्ध उत धावन उत्प्लवे वारिप्लवे च सहितान्‌ निखिलान्‌ कुमारान्‌ ।
MT-14-063c	एको जिगाय तरसा परमार्यकर्मा विष्णोः सुपूर्णसदनुग्रहतः सुनित्यात्‌ ॥
MT-14-064a	सर्वान्‌ प्रगृह्य विनिमज्जति वारिमध्ये श्रान्तान्‌ विसृज्य हसति स्म स विष्णुपद्याम्‌ ।
MT-14-064c	सर्वानुदूह्य च कदाचिदुरुप्रवाहां गङ्गां सुतारयति सारसुपूर्णपौंस्यः ॥
MT-14-065a	द्वेषं ह्यृते न हि हरौ तमसि प्रवेशः प्राणे च तेन जगतीमनु तौ प्रपन्नौ ।
MT-14-065c	तत्कारणान्यकुरुतां परमौ करांसि देवद्विषां सततविस्तृतसाधुपौंस्यौ ॥
MT-14-066a	दृष्ट्वाऽमितान्यथ करांसि मरुत्सुतेन नित्यं कृतानि तनया निखिलाश्‍च राज्ञाम्‌ ।
MT-14-066c	तस्यामितं बलमुदीक्ष्य सदोरुवृद्धद्वेषा बभूवुरथ मन्त्रममन्त्रयंश्‍च ॥
MT-14-067a	ये ये हि तत्र नरदेवसुताः सुरांशाः प्रीतिं परां पवनजे निखिला अकुर्वन्‌ ।
MT-14-067c	तांस्तान्‌ विहाय दितिजा नरदेववंशजाता विचार्य वधनिश्‍चयमस्य चक्रुः ॥
MT-14-068a	अस्मिन्‌ हते विनिहता अखिलाश्‍च पार्थाः शक्यो बलाच्च न निहन्तुमयं बलाढ्यः । 
MT-14-068c	छद्मप्रयोगत इमं विनिहत्य वीर्यात्‌ पार्थं निहत्य निगळे च विदध्महेऽन्यान् ॥
MT-14-069a	एवं कृते निहतकण्टकमस्य राज्यं दुर्योधनस्य हि भवेन्न ततोऽन्यथा स्यात्‌ ।
MT-14-069c	अस्मिन्‌ हते निपतिते च सुरेन्द्रसूनौ शेषा भवेयुरपि सौबलिपुत्रदासाः ॥
MT-14-070a	एवं विचार्य विषमुल्बणमन्तकाभं क्षीरोदधेर्मथनजं तपसा गिरीशात्‌ ।
MT-14-070c	शुक्रेण लब्धममुतः सुबलात्मजेन प्राप्तं प्रतोष्य मरुतस्तनयाय चादुः ॥
MT-14-071a	सम्मन्त्र्य राजतनयैर्धृतराष्ट्रजैस्तद्‌ दत्तं स्वसूदमुखतोऽखिलभक्ष्यभोज्ये ।
MT-14-071c	ज्ञात्वा युयुत्सुगदितं बलवान्‌ स भीमो विष्णोरनुग्रहबलाज्जरयाञ्चकार ॥
MT-14-072a	जीर्णे विषे कुमतयः परमाभितप्ताः प्रासादमाशु विदधुर्हरिपादतोये ।
MT-14-072c	ज्ञात्वा युयुत्सुमुखतः स्वयमत्र चान्ते सुष्वाप मारुतिरमा धृतराष्ट्रपुत्रैः ॥
MT-14-073a	दोषान्‌ प्रकाशयितुमेव विचित्रवीर्यपुत्रात्मजेषु नृवरं प्रतिसुप्तमीक्ष्य ।
MT-14-073c	बद्‌ध्वाऽभिमन्त्रणदृढैरयसा कृतैस्तं पाशैर्विचिक्षिपुरुदे हरिपादजायाः ॥
MT-14-074a	तत्‌ कोटियोजनगभीरमुदं विगाह्य भीमो विजृम्भणत एव विवृश्च्य पाशान्‌ ।
MT-14-074c	उत्तीर्य सज्जनगणस्य विधाय हर्षं तस्थावनन्तगुणविष्णुसदातिहार्दः ॥
MT-14-075a	तं वीक्ष्य दुष्टमनसोऽतिविपन्नचित्ताः सम्मन्त्र्य भूय उरुनागगणानथाष्टौ ।
MT-14-075c	शुक्रोक्तमन्त्रबलतः पुर आह्वयित्वा पश्‍चात्‌ सुपञ्जरगतान्‌ प्रददुः स्वसूते ॥
MT-14-076a	दुर्योधनेन पृथुमन्त्रबलोपहूतांस्तत्सारथिः फणिगणान्‌ पवनात्मजस्य ।
MT-14-076c	सुप्तस्य विस्तृत उरस्यमुचद्‌ विशीर्णदन्ता बभूवुरमुमाशु विदश्य नागाः ॥
MT-14-077a	क्षिप्त्वा सुदूरमुरुनागगणानथाष्टौ तद्वंशजान्‌ स विनिहत्य पिपीलिकावत्‌ ।
MT-14-077c	जघ्ने च सूतमपहस्तत एव भीमः सुष्वाप पूर्ववदनुत्थित एव तल्पात्‌ ॥
MT-14-078a	तत्‌ तस्य नैजबलमप्रमयं निरीक्ष्य सर्वे क्षितीशतनया अधिकं विषेदुः ।
MT-14-078c	निश्‍वासतो दर्शनादपि भस्म येषां भूयासुरेव भुवनानि च ते मृषाऽऽसन्‌ ॥
MT-14-079a	दद्भिर्विदश्य न विकारममुष्य कर्तुं शेकुर्भुजङ्गमवरा अपि सुप्रयत्नाः ।
MT-14-079c	कस्यापि नेदृशबलं श्रुतपूर्वमासीद्‌ दृष्टं किमु स्म तनयेऽपि हिरण्यकस्य ॥
MT-14-080a	स्वात्मावनार्थमधिकां स्तुतिमेव कृत्वा विष्णोः स दैत्यतनयो हरिणाऽवितोऽभूत् ।
MT-14-080c	न त्वौरसं बलममुष्य स कृष्यते हि भृत्यैर्बलात्स्वपितुरौरसमस्य वीर्यम् ॥
MT-14-081a	नैसर्गिकप्रियमिमं प्रवदन्ति विप्रा विष्णोर्नितान्तमपि सत्यमिदं ध्रुवं हि ।
MT-14-081c	नैवान्यथौरसबलं भवतीदृशं तदुत्साद्य एष हरिणैव सहैष नोऽर्थः ॥
MT-14-082a	कृष्णः किलैष च हरिर्यदुषु प्रजातः सोऽस्याऽश्रयः कुरुत तस्य बहुप्रतीपम्‌ ।
MT-14-082c	सम्मन्त्र्य चैवमतिपापतमा नरेन्द्रपुत्रा हरेश्‍च बहु चक्रुरथ प्रतीपम्‌ ॥
MT-14-083a	तैः प्रेरिता नृपतयः पितरश्‍च तेषां साकं बृहद्रथसुतेन हरेः सकाशम्‌ ।
MT-14-083c	युद्धाय जग्मुरमुनाऽष्टादशेषु युद्धेष्वत्यन्तभग्नबलदर्पमदा निवृत्ताः ॥
MT-14-084a	तेनाऽगृहीतगजवाजिरथा नितान्तं शस्त्रैः परिक्षततनूभिरलं वमन्तः ।
MT-14-084c	रक्तं विशस्त्रकवचध्वजवाजिसूताः स्रस्ताम्बराः श्लथितमूर्द्धजिनो निवृत्ताः ॥
MT-14-085a	एवं बृहद्रथसुतोऽपि सुशोच्यरूप आर्तो ययौ बहुश एव पुरं स्वकीयम्‌ ।
MT-14-085c	कृष्णेन पूर्णबलवीर्यगुणेन मुक्तो जीवेत्यतीव विजितः श्‍वसितावशेषः ॥
MT-14-086a	एवं गतेषु बहुशो नतकन्धरेषु राजस्वजोऽपि मधुरां स्वपुरीं प्रविश्य ।
MT-14-086c	रामेण सार्धमखिलैर्यदुभिः समेतो रेमे रमापतिरचिन्त्यबलो जयश्रीः ॥
MT-14-087a	व्यर्थोद्यमाः पुनरपि स्म सधार्तराष्ट्रा भीमं निहन्तुमुरुयत्नमकुर्वताज्ञाः ।
MT-14-087c	राज्ञां सुतास्तमखिलं स मृषैव कृत्वा चक्रे जयाय च दिशां बलवान् प्रयत्नम् ॥ 
MT-14-088a	प्राचीं दिशं प्रथममेव जिगाय पश्‍चाद्‌ याम्यां जलेशपरिपालितया सहान्याम्‌ ।
MT-14-088c	यौ तौ पुरातनदशाननकुम्भकर्णौ मातृष्वसातनयतां च गतौ जिगाय ॥
MT-14-089a	पूर्वस्तयोर्हि दमघोषसुतः प्रजातः प्राहुश्‍च यं नृपतयः शिशुपालनाम्ना ।
MT-14-089c	अन्यं वदन्ति च करूशनृपं तथाऽन्यमातृष्वसातनयमेव च दन्तवक्रम्‌ ॥
MT-14-090a	जित्वैव तावपि जिगाय च पौण्ड्रकाख्यं शौरेः सुतं सुतमजैदथ भीष्मकस्य ।
MT-14-090c	यः पूर्वमास दितिजो नरहेल्वलाख्यो रुग्मीति नाम च बभूव स कुण्डिनेशः ॥
MT-14-091a	भागेत एव तनयस्य स एव वह्नेर्नाम्ना शुचेः स तु पिताऽस्य हि मित्रभागः । 
MT-14-091c	राह्वंशयुक्‌ तदनुजौ क्रथकैशिकाख्यौ भागौ तथाऽग्निसुतयोः पवमानशुन्ध्व्योः ॥
MT-14-092a	बन्धोर्निजस्य तु बलं सुपरीक्षमाणः शल्योऽपि तेन युयुधे विजितस्तथैव ।
MT-14-092c	भीमो जिगाय युधि वीरमथैकलव्यं सर्वे नृपाश्‍च विजिता अमुनैवमेव ॥
MT-14-093a	तद्बाहुवीर्यपरिपालित इन्द्रसूनुः शेषान्‌ नृपांश्‍च समजैद्‌ बलवानयत्नात्‌ ।
MT-14-093c	साल्वं च हंसडिभकौ च विजित्य भीमो नागाह्वयं पुरमगात्‌ सहितोऽर्जुनेन ॥
MT-14-094a	तद्बाहुवीर्यमथ वीक्ष्य मुमोद धर्मसूनुः समातृयमजो विदुरः सभीष्मः ।
MT-14-094c	अन्ये च सज्जनगणाः सहपौरराष्ट्राः श्रुत्वैव सर्वयदवो जहृषुर्नितान्तम्‌ ॥
MT-14-095a	कृष्णः सुयोधनमुखाक्रममाम्बिकेयं जानन्‌ स्वपुत्रवशवर्तिनमेव गत्वा ।
MT-14-095c	श्‍वाफल्किनो गृहममुं धृतराष्ट्रशान्त्यै गन्तुं दिदेश गजनामपुरं परेशः ॥
MT-14-096a	सोऽयाद्‌ गजाह्वयममुत्र विचित्रवीर्यपुत्रेण भीष्मसहितैः कुरुभिः समस्तैः ।
MT-14-096c	सम्पूजितः कतिपयानवसच्च मासान्‌ ज्ञातुं हि पाण्डुषु मनःप्रसृतिं कुरूणाम्‌ ॥
MT-14-097a	ज्ञात्वा स कुन्तिविदुरोक्तित आत्मना च मित्रारिमध्यमजनांस्तनयेषु पाण्डोः ।
MT-14-097c	विज्ञाय पुत्रवशगं धृतराष्ट्रमञ्जः साम्नैव भेदसहितेन जगाद विद्वान्‌ ॥
MT-14-098a	पुत्रेषु पाण्डुतनयेषु च साम्यवृत्तिः कीर्तिं च धर्ममुरुमेषि तथाऽर्थकामौ ।
MT-14-098c	प्रीतिं परां त्वयि करिष्यति वासुदेवः साकं समस्तयदुभिः सहितः सुराद्यैः ॥
MT-14-099a	धर्मार्थकामसहितां च विमुक्तिमेषि तत्प्रीतितः सुनियतं विपरीतवृत्तिः ।
MT-14-099c	यास्येव राजवर तत्फलवैपरीत्यमित्थं वचो निगदितं तव कार्ष्णमद्य ॥
MT-14-100a	इत्थं समस्तकुरुमध्य उपात्तवाक्यो राजाऽपि पुत्रवशगो वचनं जगाद ।
MT-14-100c	सर्वं वशे भगवतो न वयं स्वतन्त्रा भूभारसंहृतिकृते स इहावतीर्णः ॥
MT-14-101a	एतन्निशम्य वचनं स तु यादवोऽस्य ज्ञात्वा मनोऽस्य कलुषं तव नैव पुत्राः ।
MT-14-101c	इत्यूचिवान्‌ सह मरुत्तनयार्जुनाभ्यां प्रायात्‌ पुरीं च सहदेवयुतः स्वकीयाम्‌ ॥
MT-14-102a	ज्ञानं तु भागवतमुत्तममात्मयोग्यं भीमार्जुनौ भगवतः समवाप्य कृष्णात्‌ ।
MT-14-102c	तत्रोषतुर्भगवता सह युक्तचेष्टौ सम्पूजितौ यदुभिरुत्तमकर्मसारौ ॥
MT-14-103a	प्रत्युद्यमो भगवताऽपि भवेद्‌ गदायाः शिक्षा यदा भगवता क्रियते न चेमम्‌ ।
MT-14-103c	कुर्यामिति स्म भगवत्समनुज्ञयैव रामादशिक्षदुरुगायपुरः स भीमः ॥
MT-14-104a	रामोऽपि शिक्षितमरीन्द्रधरात्‌ पुरोऽस्य भीमे ददावथ वराणि हरेरवाप ।
MT-14-104c	अस्त्राणि शक्रतनयः सहदेव आर नीतिं तथोद्धवमुखात्‌ सकलामुदाराम्‌ ॥
MT-14-105a	कृष्णोऽथ चौपगविमुत्तमनीतियुक्तं सम्प्रेषयन्निदमुवाच ह गोकुलाय ।
MT-14-105c	दुःखं विनाशय वचोभिररे मदीयैर्नन्दादिनां विरहजं मम चाऽशु याहि ॥
MT-14-106	मत्तो वियोग इह कस्यचिदस्ति नैव यस्मादहं तनुभृतां निहितोऽन्तरेव ।
MT-14-106c	नाहं मनुष्य इति कुत्र च वोऽस्तु बुद्धिर्ब्रह्मैव निर्मलतमं प्रवदन्ति मां हि ॥
MT-14-107a	पूर्वं यदा ह्यजगरो निजगार नन्दं सर्वे न शेकुरथ तत्प्रविमोक्षणाय ।
MT-14-107c	मत्पादसंस्पर्शतः स तदाऽतिदिव्यो विद्याधरस्तदुदितं निखिलं स्मरन्तु ॥
MT-14-108a	पूर्वं स रूपमदतः प्रजहास विप्रान्‌ नित्यं तपःकृशतराङ्गिरसो विरूपान्‌ ।
MT-14-108c	तैः प्रापितः सपदि सोऽजगरत्वमेव मत्तो निजां तनुमवाप्य जगाद नन्दम्‌ ॥
MT-14-109a	नायं नरो हरिरयं परमः परेभ्यो विश्‍वेश्‍वरः सकलकारण आत्मतन्त्रः ।
MT-14-109c	विज्ञाय चैनमुरुसंसृतितो विमुक्ता यान्त्यस्य पादयुगळं मुनयो विरागाः ॥
MT-14-110a	नन्दं यदा च जगृहे वरुणस्य दूतस्तत्रापि मां जलपतेर्गृहमाशु यातम्‌ ।
MT-14-110c	सम्पूज्य वारिपतिराह विमुच्य नन्दं नायं सुतस्तव पुमान्‌ परमः स एषः ॥
MT-14-111a	सन्दर्शितो ननु मयैव विकुण्ठलोको गोजीविनां स्थितिरपि प्रवरा मदीया ।
MT-14-111c	मानुष्यबुद्धिमपनेतुमजे मयि स्म तस्मान्मयि स्थितिमवाप्य शमं प्रयान्तु ॥
MT-14-112a	श्रुत्वोद्धवो निगदितं परमस्य पुंसो वृन्दावनं प्रति ङ्गौ वचनैश्‍च तस्य ।
MT-14-112c	दुःखं व्यपोह्य निखिलं पशुजीवनानामायात्‌ पुनश्‍चरणसन्निधिमेव विष्णोः ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये उद्धवप्रतियानं नाम चतुर्दशोऽध्यायः ॥ 14 ॥

Adhyaya 15

अध्यायः 15

MT-15-001a	एवं प्रशासति जगत्पुरुषोत्तमेऽस्मिन्‌ भीमार्जुनौ तु सहदेवयुतावनुज्ञाम्‌ ।
MT-15-001c	कृष्णादवाप्य वर्षत्रितयात्‌ पुरं स्वमाजग्मतुर्हरिसुतेन विशोकनाम्ना ॥
MT-15-002a	सैरन्ध्रिकोदरभवः स तु नारदस्य शिष्यो वृकोदररथस्य बभूव यन्ता ।
MT-15-002c	या पिङ्गलाऽन्यभव आत्मनि संस्थितं तं संस्मृत्य कान्तमुरुगायमभूत्‌ त्रिवक्रा ॥
MT-15-003a	तं पञ्चरात्रविदमाप्य सुसारथिं स भीमो मुमोद पुनराप परात्मविद्याम्‌ ।
MT-15-003c	व्यासात्‌ परात्मत उवाच च फल्गुनादिदैवेषु सर्वविजयी परविद्ययैषः ॥
MT-15-004a	सर्वानभागवतशास्त्रपथान्‌ विधूय मार्गं चकार स तु वैष्णवमेव शुभ्रम्‌ ।
MT-15-004c	क्रीडार्थमेव विजिगाय तथोभयात्मयुद्धे बलं च करवाक्प्रभवेऽमितात्मा ॥
MT-15-005a	नित्यप्रभूतसुशुभप्रतिभोऽपि विष्णोः श्रुत्वा परां पुनरपि प्रतिभामवाप ।
MT-15-005c	को नाम विष्ण्वनुपजीवक आस यस्य नित्याश्रयादभिहिताऽपि रमा सदा श्रीः ॥
MT-15-006a	व्यासादवाप परमात्मसतत्वविद्यां धर्मात्मजोऽपि सततं भगवत्प्रपन्नाः ।
MT-15-006c	ते पञ्च पाण्डुतनया मुमुदुर्नितान्तं सद्धर्मचारिण उरुक्रमशिक्षितार्थाः ॥
MT-15-007a	यदा भरद्वाजसुतस्त्वसञ्चयी प्रतिग्रहोज्झो निजधर्मवर्ती ।
MT-15-007c	द्रौणिस्तदा धार्तराष्ट्रैः समेत्य क्रीडन्‌ पयः पातुमुपैति सद्म ॥
MT-15-008a	तस्मै माता पिष्टमालोड्य पातुं ददाति पीत्वैति तदैष नित्यम्‌ ।
MT-15-008c	पीतक्षीरान्‌ धार्तराष्ट्रान्‌ स चैत्य मया पीतं क्षीरमित्याह नित्यम्‌ ॥
MT-15-009a	नृत्यन्तमेनं पाययामासुरेते पयः कदाचिद्‌ रसमस्य सोऽवेत्‌ ।
MT-15-009c	पुनः कदाचित्‌ स तु मातृदत्ते पिष्टे नेदं क्षीरमित्यारुराव ॥
MT-15-010a	दृष्ट्वा रुवन्तं सुतमात्मजस्य स्नेहान्नियत्यैव जनार्दनस्य ।
MT-15-010c	सम्प्रेरितः कृपया चाऽर्तरूपो द्रोणो ययावार्जयितुं तदा गाम्‌ ॥
MT-15-011a	प्रतिग्रहात्‌ सन्निवृत्तः स रामं ययौ न विष्णोर्हि भवेत्‌ प्रतिग्रहः ।
MT-15-011c	दोषाय यस्मात्‌ स पिताऽखिलस्य स्वामी गुरुः परमं दैवतं च ॥
MT-15-012a	दृष्ट्वैवैनं जामदग्न्योऽप्यचिन्तयद्‌ द्रोणं कर्तुं क्षितिभारापनोदे ।
MT-15-012c	हेतुं सुराणां नरयोनिजानां हन्ता चायं स्यात्‌ सह पुत्रेण चेति ॥
MT-15-013a	तेषां वृद्धिः स्यात्‌ पाण्डवार्थे हतानां मोक्षेऽपि सौख्यस्य न सन्ततिश्‍च ।
MT-15-013c	योग्याः सुराणां कलिजाः सुपापाः प्रायो यस्मात्‌ कलिजाः सम्भवन्ति ॥
MT-15-014a	न देवानामाशतं पूरुषा हि सन्तानजाः प्रायशः पापयोग्याः ।
MT-15-014c	नाकारणात्‌ सन्ततेरप्यभावो योग्यः सुराणां सदमोघरेतसाम्‌ ॥
MT-15-015a	अव्युच्छिन्ने सकलानां सुराणां तन्तौ कलिर्नो भविता कथञ्चित्‌ ।
MT-15-015c	तस्मादुत्साद्याः सर्व एते सुरांशा एतेन साकं तनयेन वीराः ॥
MT-15-016a	एवं विचिन्त्याप्रतिमः स भार्गवो बभाष ईषत्स्मितशोचिषा गिरा ।
MT-15-016c	अनन्तशक्तिः सकलेश्‍वरोऽपि त्यक्तं सर्वं नाद्य वित्तं ममास्ति ॥
MT-15-017a	आत्मा विद्या शस्त्रमेतावदस्ति तेषां मध्ये रुचितं त्वं गृहाण ।
MT-15-017c	उक्तः स इत्थं प्रविचिन्त्य विप्रो जगाद कस्त्वद्‌ग्रहणे समर्थः ॥
MT-15-018a	सर्वेशिता सर्वपरः स्वतन्त्रस्त्वमेव कोऽन्यः सदृशस्तवेश ।
MT-15-018c	स्वाम्यं तवेच्छन्‌ प्रतियात्यधो हि यस्मान्नचोत्थातुमलं कदाचित्‌ ॥
MT-15-019a	सर्वोत्तमस्येश तवोच्चशस्त्रैः कार्यं किमस्माकमनुद्बलानाम्‌ ।
MT-15-019c	विद्यैव देया भवता ततोऽज सर्वप्रकाशिन्यचला सुसूक्ष्मा ॥
MT-15-020a	इतीरितस्तत्त्वविद्यादिकाः स विद्याः सर्वाः प्रददौ सास्त्रशस्त्राः ।
MT-15-020c	अब्दद्विषट्केन समाप्य ताः स ययौ सखायं द्रुपदं महात्मा ॥
MT-15-021a	दानेऽर्द्धराज्यस्य हि तत्प्रतिज्ञां संस्मृत्य पूर्वामुपयातं सखायम्‌ ।
MT-15-021c	सखा तवास्मीति तदोदितोऽपि जगाद वाक्यं द्रुपदोऽतिदर्पात्‌ ॥
MT-15-022a	न निर्धनो राजसखो भवेत यथेष्टतो गच्छ विप्रेति दैवात्‌ ।
MT-15-022c	इतीरितेऽस्याऽशु बभूव कोपो जितेन्द्रियस्यापि मुनेर्हरीच्छया ॥
MT-15-023a	प्रतिग्रहात्‌ सन्निवृत्तेन सोऽयं मया प्राप्तो मत्पितुः शिष्यकत्वात्‌ ।
MT-15-023c	पितुः शिष्यो ह्यात्मशिष्यो भवेत शिष्यस्यार्थः स्वीय एवेति मत्वा ॥
MT-15-024a	सोऽयं पापो मामवज्ञाय मूढो दुष्टं वचोऽश्रावयदस्य दर्पम्‌ ।
MT-15-024c	हनिष्य इत्येव मतिं विधाय ययौ कुरूञ्छिष्यतां नेतुमेतान्‌ ॥
MT-15-025a	प्रतिग्रहाद्‌ विनिवृत्तस्य चार्थः स्याच्छिष्येभ्यः कौरवेभ्यो ममात्र ।
MT-15-025c	एवं मन्वानः क्रीडतः पाण्डवेयान्‌ सधार्तराष्ट्रान्‌ पुरबाह्यतोऽख्यत्‌ ॥
MT-15-026a	विक्रीडतो धर्मसूनोस्तदैव सहाङ्घुलीयेन च कन्दुकोऽपतत्‌ ।
MT-15-026c	कूपे न शेकुः सहिताः कुमारा उद्धर्तुमेतं पवनात्मजोऽवदत्‌ ॥
MT-15-027a	निष्पत्य चोद्धृत्य समुत्पतिष्ये कूपादमुष्माद्‌ भृशनीचादपि स्म ।
MT-15-027c	सकन्दुकां मुद्रिकां पश्यताद्य सर्वे कुमारा इति वीर्यसंश्रयात्‌ ॥
MT-15-028a	तदा कुमारानवदत्‌ स विप्रो धिगस्त्रबाह्यां भवतां प्रवृत्तिम्‌ ।
MT-15-028c	जाताः कुले भरतानां न वित्थ दिव्यानि चास्त्राणि सुरार्चितानि ॥
MT-15-029a	इतीरिता अस्त्रविदं कुमारा विज्ञाय विप्रं सुरपूज्यपौत्रम्‌ ।
MT-15-029c	सम्प्रार्थयामासुरथोद्धृतिं प्रति प्रधानमुद्रायुतकन्दुकस्य ॥
MT-15-030a	स चाऽश्‍विषीकाभिरथोत्तरोत्तरं सम्प्रास्य दिव्यास्त्रबलेन कन्दुकम्‌ ।
MT-15-030c	उद्धृत्य मुद्रोद्धरणार्थिनः पुनर्जगाद भुक्तिर्मम कल्प्यतामिति ॥
MT-15-031a	यथेष्टवित्ताशनपानमस्य धर्मात्मजः प्रतिजज्ञे सुशीघ्रम्‌ ।
MT-15-031c	तथैव तेनोद्धृतमङ्गुलीयं त्रिवर्गमुख्यात्मजवाक्यतोऽनु ॥
MT-15-032a	पप्रच्छुरेनं सहिताः कुमाराः कोऽसीति सोऽप्याह पितामहो वः ।
MT-15-032c	वक्तेति ते दुद्रुवुराशु भीष्मं द्रोणोऽयमित्येव स तांस्तदोचे ॥
MT-15-033a	न राजगेहं स कदाचिदेति तेनादृष्टः स कुमारैः पुराऽतः ।
MT-15-033c	भीष्मो विद्यास्तेन सहैव चिन्तयन्नस्त्रप्राप्तिं तस्य शुश्राव रामात्‌ ॥
MT-15-034a	श्रुत्वा वृद्धं कृष्णवर्णं द्विजं तं महास्त्रविद्यामपि तां महामतिः ।
MT-15-034c	द्रोणं ज्ञात्वा तस्य शिष्यत्व एतान्‌ ददौ कुमारांस्तत्र गत्वा स्वयं च ॥
MT-15-035a	द्रोणोऽथ तानवदद्‌ यो मदिष्टं कर्तुं प्रतिज्ञां प्रथमं करोति ।
MT-15-035c	तं धन्विनां प्रवरं साधयिष्य इत्यर्जुनस्तामकरोत्‌ प्रतिज्ञाम्‌ ॥
MT-15-036a	उन्मादनादीनि स वेद कृष्णादस्त्रण्यनापत्सु न तानि मुञ्चेत्‌ ।
MT-15-036c	इत्याज्ञया केशवस्यापराणि प्रयोगयोग्यानि सदेच्छति स्म ॥
MT-15-037a	भीष्मादिभिर्भविता सङ्गरो नस्तदा नाहं गुरुभिर्नित्ययोद्धा ।
MT-15-037c	भवेयमेकः फल्गुनोऽस्त्रज्ञ एषां निवारकश्‍चेन्मम धर्मलाभः ॥
MT-15-038a	न बुद्धिपूर्वं वर इन्दिरापतेरन्यत्र मे ग्राह्य इतश्‍च जिष्णुः ।
MT-15-038c	करोतु गुर्वर्थमिति स्म चिन्तयन्‌ भीमः प्रतिज्ञां न चकार तत्र ॥
MT-15-039a	तत्प्रेरितेनार्जुनेन प्रतिज्ञा कृता यदा विप्रवरस्ततः परम्‌ ।
MT-15-039c	स्नेहं नितान्तं सुरराजसूनौ कृत्वा महास्त्राणि ददौ स तस्य ॥
MT-15-040a	स पक्षपातं च चकार तस्मिन्‌ करोति चास्योरुतरां प्रशंसाम्‌ ।
MT-15-040c	रहस्यविद्याश्‍च ददाति तस्य नान्यस्य कस्यापि तथा कथञ्चित्‌ ॥
MT-15-041a	भीमः समस्तं प्रतिभाबलेन जानन्‌ स्नेहं त्वद्वितीयं कनिष्ठे ।
MT-15-041c	द्रोणस्य कृत्वा सकलास्त्रवेदिनं कर्तुं पार्थं नार्जुनवच्चकार ॥
MT-15-042a	नैवातियत्नेन ददर्श लक्षं शुश्रूषायां पार्थमग्रे करोति ।
MT-15-042c	स्वबाहुवीर्याद्‌ भगवत्प्रसादान्निहन्मि शत्रून्‌ किमनेन चेति ॥
MT-15-043a	तदा समीयुः सकलाः क्षितीशपुत्रा द्रोणात्‌ सकलास्त्राण्यवाप्तुम्‌ ।
MT-15-043c	ददौ स तेषां परमास्त्राणि विप्रो रामादवाप्तान्यगतानि चान्यैः ॥
MT-15-044a	अस्त्राणि चित्राणि महान्ति दिव्यान्यन्यैर्नृपैर्मनसाऽप्यस्मृतानि ।
MT-15-044c	अवाप्य सर्वे तनया नृपाणां शक्ता बभूवुर्न यथैव पूर्वे ॥
MT-15-045a	नैतादृशाः पूर्वमासन्‌ नरेन्द्रा अस्त्रे बले सर्वविद्यासु चैव ।
MT-15-045c	दौष्षन्तिमान्धातृमरुत्तपूर्वाश्‍चैतत्समानाः सुरुदारवीर्याः ॥
MT-15-046a	तदा कर्णोऽथैकलव्यश्‍च दिव्यान्यस्त्राण्याप्तुं द्रोणसमीपमीयतुः ।
MT-15-046c	सूतो निषाद इति नैतयोरदादस्त्राणि विप्रः स तु रामशिष्यः ॥
MT-15-047a	कर्णोऽनवाप्य निजमीप्सितमुच्चमानो यस्मादवाप पुरुषोत्तमतोऽस्त्रवृन्दम्‌ ।
MT-15-047c	विप्रोऽप्ययं तमजमेमि भृगोः कुलोत्थमित्थं विचिन्त्य स ययौ भृगुपाश्रमाय ॥
MT-15-048a	स सर्ववेत्तुश्‍च विभोर्भयेन विप्रोऽहमित्यवददस्त्रवरातिलोभात्‌ ।
MT-15-048c	जानन्नपि प्रददावस्य रामो दिव्यान्यस्त्राण्यखिलान्यव्ययात्मा ॥
MT-15-049a	अस्त्रज्ञचूडामणिमिन्द्रसूनुं विश्‍वस्य हन्तुं धृतराष्ट्रपुत्रः ।
MT-15-049c	एनं समाश्रित्य दृढो भवेतेत्यदाज्ज्ञात्वैवास्त्रमस्मै रमेशः ॥
MT-15-050a	ज्ञानं च भागवतमाप्य पराश्‍च विद्या रामादवाप्य विजयं धनुरग्र्ययानम्‌ ।
MT-15-050c	अब्दैश्‍चतुर्भिरथ च न्यवसत्‌ तदन्ते हातुं न शक्त उरुगायमिमं स कर्णः ॥
MT-15-051a	अङ्के निधाय स कदाचिदमुष्य रामः शिश्ये शिरो विगतनिद्र उदारबोधः ।
MT-15-051c	संसुप्तवत्‌ सुरवरः सुरकार्यहेतोर्दातुं च वालिनिधनस्य फलं तदस्य ॥ 
MT-15-052a	तत्राऽस राक्षसवरः स तु हेतिनामा काले महेन्द्रमनुपास्य हि शापतोऽस्य ।
MT-15-052c	कीटस्तमिन्द्र उत तत्र समाविवेश कर्णस्य शापमुपपादयितुं सुतार्थे ॥
MT-15-053a	कर्णः स कीटतनुगेन किरीटिनैव ह्यूरोरधस्तनत ओपरिगात्वचश्‍च ।
MT-15-053c	विद्धः शरेण स यथा रुधिरस्य धारां सुस्राव तं विगतनिद्र इवाऽह रामः ॥
MT-15-054a	किं त्वं न चालयसि मां रुधिरप्रसेके प्राप्तेऽपि पावनविरोधिनि कोऽसि चेति ।
MT-15-054c	तं प्राह कर्ण इह नैव मया विधेयो निद्राविरोध इति कीट उपेक्षितो मे ॥
MT-15-055a	जात्याऽस्मि सूत उत ते तनयोऽस्मि सत्यं तेनास्मि विप्र इति भार्गववंशजोऽहम्‌ ।
MT-15-055c	अग्रेऽब्रवं भवत ईश न हि त्वदन्यो माता पिता गुरुतरो जगतोऽपि मुख्यः ॥
MT-15-056a	इत्युक्तमात्रवचने स तु कीटकोऽस्य रामस्य दृष्टिविषयत्वत एव रूपम्‌ ।
MT-15-056c	सम्प्राप्य नैजमतिपूर्णगुणस्य तस्य विष्णोरनुग्रहत आप विमानगः स्वः ॥
MT-15-057a	अथाऽह रामस्तमसत्यवाचो न ते सकाशे मम वासयोग्यता ।
MT-15-057c	तथाऽपि ते नैव वृथा मदीया भक्तिर्भवेज्जेष्यसि सर्वशत्रून्‌ ॥
MT-15-058a	अस्पर्धमानं न कथञ्चन त्वां जेता कश्‍चित्‌ स्पर्धमानस्तु यासि ।
MT-15-058c	पराभूतिं नात्र विचार्यमस्ति प्रमादी त्वं भविता चास्त्रसङ्घे ॥
MT-15-059a	याहीति तेनोक्त उदारकर्मणा कर्णो ययौ तं प्रणम्येशितारम्‌ ।
MT-15-059c	तथैकलव्योऽपि निराकृतोऽमुना द्रोणेन तस्य प्रतिमां वनेऽर्चयत्‌ ॥
MT-15-060a	ततः कदाचिद्‌ धृतराष्ट्रपुत्रैः पाण्डोः सुता मृगयां सम्प्रयाताः ।
MT-15-060c	अग्रे गच्छन्‌ सारमेयो रुराव धर्मात्मजस्यात्र वने मृगार्थी ॥
MT-15-061a	श्रुत्वा रावं सारमेयस्य दूरात्‌ शरैर्मुखं शब्दवेधी पुपूरे ।
MT-15-061c	स एकलव्यो व्रणमस्य नाकरोच्छ्वा पूरितास्यः पाण्डवानभ्ययात्‌ सः ॥
MT-15-062a	दृष्ट्वा चित्रं कुरवः पाण्डवाश्‍च द्रष्टुं कर्तारं मार्गयामासुरत्र ।
MT-15-062c	द्रोणाकृतिं मार्त्तिकीं पूजयन्तं ददृशुश्‍चैनं धनुरेवाभ्यसन्तम्‌ ॥
MT-15-063a	पैशाचमेवैष पिशाचकेभ्यः पूर्वं विवेदास्त्रवृन्दं निषादः ।
MT-15-063c	दिव्यान्यस्त्राण्याप्तुमेतां च शिक्षां द्रोणं सदा पूजयति स्म भक्त्या ॥
MT-15-064a	दृष्ट्वा विशेषं तममुष्य पार्थो द्रोणायोचे त्वद्वरो मे मृषाऽऽसीत्‌ ।
MT-15-064c	इत्युक्त एनं त्वभिगम्य दक्षिणां विप्रो ङ्गाचे दक्षिणाङ्गुष्ठमेव ॥
MT-15-065a	तस्य प्रसादोपचितोरुशिक्षो निषादोऽदाद्‌ दक्षिणाङ्गुष्ठमस्मै ।
MT-15-065c	ततः परं नास्य बभूव शिक्षा सन्मुष्टिहीनस्य समाऽर्जुनेन ॥
MT-15-066a	पुनः कृपालू रैवतपर्वते तं द्रोणः प्राप्याऽदादस्त्रवराणि तस्मै ।
MT-15-066c	एकान्त एवास्य भक्त्या सुतुष्टो धन्विश्रेष्ठं कृतवानर्जुनं च ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये पाण्डवास्त्राभ्यासो नाम पञ्चदशोऽध्यायः ॥ 15 ॥

Adhyaya 16

अध्यायः 16

MT-16-001a	काले त्वेतस्मिन्‌ भूय एवाखिलैश्‍च नृपैर्युक्तो मागधो योद्धुकामः ।
MT-16-001c	प्रायाद्‌ यदूंस्तत्र नित्याव्ययातिबलैश्‍वर्योऽपीच्छयाऽगात्‌ स कृष्णः ॥
MT-16-002a	सन्दर्शयन्‌ बलिनामल्पसेनाद्युपस्कराणां बहळोपस्करैश्‍च ।
MT-16-002c	प्राप्ते विरोधे बलिभिर्नीतिमग्र्यां ययौ सरामो दक्षिणाशां रमेशः ॥
MT-16-003a	सोऽनन्तवीर्यः परमोऽभयोऽपि नीत्यै गच्छन्‌ जामदग्न्यं ददर्श ।
MT-16-003c	क्रीडार्थमेकोऽपि ततोऽतिदुर्गं श्रुत्वा गोमन्तं तत्र ययौ सहाग्रजः ॥
MT-16-004a	तदा दुग्धाब्धौ संसृतिस्थैः सुराद्यैः पूजां प्राप्तुं स्थानमेषां च योग्यम्‌ ।
MT-16-004c	मुक्तस्थानादाप नारायणोऽजो बलिश्‍चाऽगात्‌ तत्र सन्द्रष्टुमीशम्‌ ॥
MT-16-005a	तत्रासुरावेशममुष्य विष्णुः सन्दर्शयन्‌ सुप्तिहीनोऽपि नित्यम्‌ ।
MT-16-005c	संसुप्तवच्छिश्य उदारकर्मा सञ्ज्ञायै देवानां मुखमीक्ष्याप्रमेयः ॥
MT-16-006a	देवाश्‍च तद्भावविदोऽखिलाश्‍च निमीलिताक्षाः शयनेषु शिश्यिरे ।
MT-16-006c	तदा बलिस्तस्य विष्णोः किरीटमादायागाज्जहसुः सर्वदेवाः ॥
MT-16-007a	नारायणे सर्वदेवैः समेते ब्रह्मादिभिर्हासमाने सुपर्णः ।
MT-16-007c	गत्वा पाताळं युधि जित्वा बलिं च किरीटमादायाभ्ययाद्‌ यत्र कृष्णः ॥
MT-16-008a	तत्‌ तस्य शीर्ष्णि प्रतिमुच्य नत्वा खगः स्तुत्वा देवदेवं रमेशम्‌ ।
MT-16-008c	स्मृत आगच्छेत्येव विसर्जितोऽमुना ययौ दुग्धाब्धिं यत्र नारायणोऽसौ ॥
MT-16-009a	किरीटं तत्‌ कृष्णमूर्ध्नि प्रविष्टं तत्तुल्यमासीत्‌ तस्य रूपेष्वभेदात्‌ ।
MT-16-009c	तदिच्छया चैव नारायणस्य शीर्ष्ण्यप्यासीद्‌ युगपद्‌ दुग्धवार्धौ ॥
MT-16-010a	पूर्वं प्राप्तान्येव दिव्यायुधानि पुनर्वैकुण्ठं लोकमितानि भूयः ।
MT-16-010c	तदाऽवतेरू रौहिणेयस्य चैवं भार्याऽप्यायाद्‌ वारुणी नाम पूर्वा ॥
MT-16-011a	सैवापरं रूपमास्थाय चाऽगाच्छ्रीरित्याख्यं सेन्दिरावेशमग्र्यम्‌ ।
MT-16-011c	कान्तिश्‍चाऽगात्‌ तस्य सोमस्य चान्या भार्या द्वयोः पूर्वतना सुरूपा ॥
MT-16-012a	ताभी रामो मुमुदे तत्र तिष्ठञ्छशाङ्कपूगोद्रिक्तकान्तिः सुधामा ।
MT-16-012c	तस्या वारुण्याः प्रतिमा पेयरूपा कादम्बरी वारुणी तां पपौ सः ॥
MT-16-013a	एवं तयोः क्रीडतोः स्वैरमत्र राजन्यवृन्दानुगतो जरासुतः ।
MT-16-013c	गिरिं गोमन्तं परिवार्यादहत्‌ तं दृष्ट्वा देवौ पुप्लुवतुर्बलाब्धौ ॥
MT-16-014a	गिरिस्ताभ्यां पीडितः सन्‌ निमग्नो भूमौ पद्भ्यां योजनैकादशं सः ।
MT-16-014c	निष्पीडिताज्जलधारोद्गताऽस्माद्‌ वह्निं व्याप्तं शमयामास सर्वम्‌ ॥
MT-16-015a	सेनां प्रविष्टौ सर्वराजन्यवृन्दं व्यमथ्नतां देववरौ स्वशस्त्रैः ।
MT-16-015c	तत्र हंसो डिभकश्‍चैकलव्यः सकीचकस्तौ शिशुपालपौण्ड्रकौ ॥
MT-16-016a	भौमात्मजो दन्तवक्रश्‍च रुग्मी सौभाधिपो मैन्दमैन्दानुजौ च ।
MT-16-016c	अन्ये च ये पार्थिवाः सर्व एव क्रोधात्‌ कृष्णं परिवार्याभ्यवर्षन्‌ ॥
MT-16-017a	शस्त्रैरस्त्रैर्द्रुमपूगैः शिलाभिर्भक्ताश्‍च ये शल्यबाह्लीकमुख्याः ।
MT-16-017c	ससोमदत्ताः सौमदत्तिर्विराटः पाञ्चालराजश्‍च जरासुतस्य ।
MT-16-017e	भयात्‌ कृष्णं शस्त्रवर्षैरवर्षन्‌ कारागृहे वासिता मागधेन ॥
MT-16-018a	सर्वानेताञ्छरवर्षेण कृष्णो विसूतवाजिध्वजशस्त्रवर्मणः ।
MT-16-018c	कृत्वा वमच्छोणितानार्तरूपान्‌ विद्रावयामास हरिर्यथा मृगान्‌ ॥
MT-16-019a	हत्वा सेनां विंशदक्षोहिणीं तां त्रिभिर्युक्तां रुग्मिणं नैव कृष्णः ।
MT-16-019c	रुग्मिण्यर्थे पीडयामास शस्त्राण्यस्य च्छित्वा विरथं द्रावयानः ॥
MT-16-020a	जरासुतो रौहिणेयेन युद्धं चिरं कृत्वा तन्मुसलेन पोथितः ।
MT-16-020c	विमोहितः प्राप्तसञ्ज्ञश्‍चिरेण क्रुद्धो गदां तदुरस्यभ्यपातयत्‌ ॥
MT-16-021a	तेनाऽहतः सुभृशं रौहिणेयः पपात मूर्च्छाभिगतः क्षणेन ।
MT-16-021c	अजेयत्वं तस्य दत्तं हि धात्रा पूर्वं गृहीतो विष्णुना रामगेन ॥
MT-16-022a	तथाकृते बलभद्रे तु कृष्णो गदामादाय स्वामगान्मागधेशम्‌ ।
MT-16-022c	तताड जत्रौ स तयाऽभिताडितो जगाम गां मूर्च्छयाऽभिप्लुताङ्गः ॥
MT-16-023a	अथोत्तस्थौ रौहिणेयः सहैव समुत्तस्थौ मागधोऽप्यग्र्यवीर्यः ।
MT-16-023c	क्रुद्धो गृहीत्वा मौलिमस्याऽशु रामो वधायोद्यच्छन्मुसलं बाहुषाळी ॥
MT-16-024a	अथाब्रवीद्‌ वायुरेनं न राम त्वया हन्तुं शक्यते मागधोऽयम्‌ ।
MT-16-024c	वृथा न ते बाहुबलं प्रयोज्यममोघं ते यद्‌ बलं तद्वदस्त्रम्‌ ॥
MT-16-025a	अन्यो हन्ता बलवानस्य चेति श्रुत्वा ययौ बलभद्रो विमुच्य ।
MT-16-025c	जरासुतं पुनरुद्यच्छमानं जघान कृष्णो गदया स्वयैव ॥
MT-16-026a	तेनाऽहतः स्रस्तसमस्तगात्रः पपात मूर्च्छाभिगतः स राजा ।
MT-16-026c	चिरात्‌ सञ्ज्ञां प्राप्य चान्तर्हितोऽसौ सम्प्राद्रवद्भीतभीतस्सलज्जः ॥
MT-16-027a	ययौ शिष्टै राजभिः संयुतश्‍च पुरं जीवेत्येव कृष्णेन मुक्तः ।
MT-16-027c	पुनर्युद्धं बहुशः केशवेन कृत्वा जितो राजगणैः समेतः ॥
MT-16-028a	कृष्णो जित्वा मागधं रौहिणेययुक्तो ययौ दमघोषेण सार्द्धम्‌ ।
MT-16-028c	पितृष्वसायाः पतिना तेन चोक्तः पूर्वं जितेनापि युधि स्म बान्धवात्‌ ॥
MT-16-029a	यामः पुरं करवीराख्यमेव महालक्ष्म्याः क्षेत्रसन्दर्शनाय ।
MT-16-029c	श्रुत्वा वाक्यं तस्य युद्धे जितस्य भीत्या युक्तस्याऽत्मना तद्युतोऽगात्‌ ॥
MT-16-030a	गन्धर्वोऽसौ दनुनामा नरोऽभूत्‌ तस्मात्‌ कृष्णे भक्तिमांश्‍चाऽस राजा ।
MT-16-030c	पुरप्राप्तांस्तान्‌ स विज्ञाय पापः सृगालाख्यो वासुदेवः क्रुधाऽऽगात्‌ ॥
MT-16-031a	सूर्यप्रदत्तं रथमारुह्य दिव्यं वरादवध्यस्तिग्मरुचेः स कृष्णम्‌ ।
MT-16-031c	योद्धुं ययावमुचच्चास्त्रसङ्घाञ्छिरस्तस्याथाऽशु जहार कृष्णः ॥
MT-16-032a	द्विधा कृत्वा देहमस्यारिणा च पुत्रं भक्तं तस्य राज्येऽभिषिच्य ।
MT-16-032c	स शक्रदेवं मणिभद्रः पुरा यो ययौ पुरीं स्वां सहितोऽग्रजेन ॥
MT-16-033a	नीतिं बलिष्ठस्य विहाय सेनां दूराद्‌ युद्धं दर्शयित्वैव गुप्त्यै ।
MT-16-033c	स्वसेनायाः सर्वपूर्णात्मशक्तिः पुनः पुरीं प्राप्य स पूजितोऽवसत्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये सृगालवधो नाम षोडशोऽध्यायः ॥ 16 ॥

Adhyaya 17

अथ सप्तदशोऽध्यायः

MT-17-001a	गतेऽथ चेदिपे स्वकं पुरं जनार्दनोऽशृणोत् ।
MT-17-001c	रमैव रुग्मिणीति योद्यतां स्वयम्बराय ताम् ॥
MT-17-002a	स रुग्मिनामकोऽग्रजः श्रियो द्विषन्‌ रमापतिम्‌ ।
MT-17-002c	हरेः प्रदातुमुद्यतान्‌ न्यवारयद्धरिप्रियाम्‌ ॥
MT-17-003a	प्रघोषिते स्वयम्बरेऽथ तेन मागधादयः ।
MT-17-003c	समीयुरुग्रपौरुषाः ससाल्वपौण्ड्रचेदिपाः ॥
MT-17-004a	तदा जगाम केशवो जवेन कुण्डिनं पुरम्‌ ।
MT-17-004c	स्मृतोऽथ तेन पक्षिराट्‌ समाजगाम केशवम्‌ ॥
MT-17-005a	पतत्रवायुनाऽस्य ते नरेश्‍वराः प्रपातिताः ।
MT-17-005c	यदेदृशं पतत्रिणो बलं हरेः किमुच्यते ॥
MT-17-006a	किमत्र नः कृतं भवेत्‌ सुखाय हीति तेऽब्रुवन्‌ ।
MT-17-006c	अथाब्रवीज्जरासुतो जयी पयोब्धिमन्दिरः ।
MT-17-006e	किलैष पक्षिवाहनो यतश्‍च नान्यथा भवेत्‌ ॥
MT-17-007a	जिता वयं च सर्वशोऽमुनैकलेन संयुगे ।
MT-17-007c	अनेकशो न सङ्घतैर्जितः कदाचिदेष हि ॥
MT-17-008a	अमुष्य चाग्रजः पुरा निहन्तुमुद्यतो हि माम्‌ ।
MT-17-008c	अदृश्यवाक्यतोऽत्यजत्‌ प्रताडनात्‌ सुपीडितम्‌ ॥
MT-17-009a	किमस्य तूच्यते बलं वयं तृणोपमाः कृताः ।
MT-17-009c	समस्तशो मृधेमृधे हि येन चाक्षतेन हा ॥
MT-17-010a	किमत्र कुर्वतां सुखं भवेदुदीर्णसङ्खटे ।
MT-17-010c	इति ब्रुवन्नवाङ्मुखं नृपश्‍चकार विच्छविः ॥
MT-17-011a	अथाऽह चेदिभूपतिः सदन्तवक्रको वचः ।
MT-17-011c	पुरा हरेर्हि पार्षदः प्रसन्नबुद्धिरेकदा ॥
MT-17-012a	शृणुष्व राजसत्तम प्रभुं शिवस्वयम्भुवोः ।
MT-17-012c	हरिं वदन्ति केचिदप्यदो भवेन्न वै मृषा ॥
MT-17-013a	तथाऽऽवयोश्‍च दर्शने भवेत्‌ कदाचिदूर्जिता ।
MT-17-013c	अमुष्य भक्तिरन्यथा पुनश्‍च जायते क्रुधा ॥
MT-17-014a	न कारणं च विद्महे न संशयः परो हरिः ।
MT-17-014c	व्रजाम तं सुखार्थिनो वयं विहाय शत्रुताम्‌ ॥
MT-17-015a	इदं हि नः शुभप्रदं न चान्यथा शुभं क्वचित्‌ ।
MT-17-015c	इतीरितो जरासुतो ददर्श तौ दहन्निव ॥
MT-17-016a	अथ प्रहस्य सौभराड् वचो जगाद मागधम्‌ ।
MT-17-016c	विनिन्द्य तौ क्रुधा स्फुरन्‌ क्रुधा स्फुरन्तमीक्ष्य च ॥
MT-17-017a	न तन्मृषा हरिः स्वयं जनार्दनो वधाय नः ।
MT-17-017c	प्रजात एष यादवो वयं च दानवेश्‍वराः ॥
MT-17-018a	स्वधर्म एष नः सदा दृढप्रतीपता हरौ ।
MT-17-018c	स्वधर्मिणो हता अपि प्रयाम सद्गतिं ध्रुवम्‌ ॥
MT-17-019a	शिवश्‍च नः परा गतिर्गुरुर्भवानरिर्हरेः ।
MT-17-019c	इतीरितः स मागधो जगाद साधुसाध्विति ॥
MT-17-020a	तथैव रुग्मिपूर्वकाः करूशचेदिपौ च तौ ।
MT-17-020c	विनिश्‍चयं कुबुद्धयो युधे च चक्रुरूर्जितम्‌ ॥
MT-17-021a	सदा प्रतीपकारिणौ भवाव कृष्ण इत्यपि ।
MT-17-021c	गुरोः प्रसादमाप्नुतां करूशचेदिभूभृतौ ॥
MT-17-022a	पुनश्‍च ते त्वमन्त्रयन्‌ सहैव पापबुद्धयः ।
MT-17-022c	ध्रुवं समागतो हरिर्लभेत रुग्मिणीमिमाम्‌ ॥
MT-17-023a	अयं त्रिलोकसुन्दरोऽनुरूपिणी च रुग्मिणी ।
MT-17-023c	मुखेन बाहुनाऽप्ययं समस्तलोकजिद्‌ वशी ॥
MT-17-024a	समस्तवेदिनां वरं जितारिमग्ऱ्यरूपिणम्‌ ।
MT-17-024c	समस्तयोषितां वरा व्रजेत रुग्मिणी ध्रुवम्‌ ॥
MT-17-025a	वयं च मानसङ्क्षयं नितान्तमाप्नुमस्तदा ।
MT-17-025c	न शक्नुमो निवारितुं शरैरमुं कथञ्चन ॥
MT-17-026a	अतः स्वयम्बरे यथा न सङ्घमो हरेर्भवेत्‌ ।
MT-17-026c	तथा विधानमेव नः सुनीतिरूर्जिता ध्रुवम्‌ ॥
MT-17-027a	अतो न देयमस्य नः सुभूभुजां समागमे ।
MT-17-027c	क्वचित्‌ कदाचिदासनं न चार्घ्यपूर्वको विधिः ॥
MT-17-028a	न चाऽस्यति क्षितौ क्वचिद्‌ विमानितः पुरो हि नः ।
MT-17-028c	वरासनस्थभूभुजां स मानितो हि दैवतैः ॥
MT-17-029a	स दर्पमानसंयुतः क्रुधा प्रयास्यति ध्रुवम्‌ ।
MT-17-029c	पुरीं स्वकां ततो वयं विधेम च स्वयम्बरम्‌ ॥
MT-17-030a	इति स्म सर्वभूभुजां विनिश्‍चयं सकैशिकः ।
MT-17-030c	क्रथोऽवगम्य भीष्मकानुजोऽभ्ययाद्धरिं द्रुतम्‌ ॥
MT-17-031a	प्रणम्य पादपद्मयोर्निजं गृहं प्रवेश्य च ।
MT-17-031c	महासनं प्रदाय तौ प्रचक्रतुर्वरार्चनम्‌ ॥
MT-17-032a	अथाऽगमच्छतक्रतोर्वचः प्रगृह्य भूभुजः ।
MT-17-032c	जरासुतादिकान्‌ पुमानुवाच चार्थवद्‌ वचः ॥
MT-17-033a	अहं प्रियः शचीपतेः सदाऽस्य चाक्षिगोचरः ।
MT-17-033c	सुरेन्द्र आज्ञयाऽवदन्नृपान्‌ व ईश्‍वरो हि सः ॥
MT-17-034a	समस्तराजसत्पतिर्हरिर्नचान्य इत्यपि ।
MT-17-034c	वराभिषेकमीशितुः कुरुध्वमाश्‍वसंशयम्‌ ॥
MT-17-035a	अतोऽन्यथा शिरस्यहं निपातयामि वोऽशनिम्‌ ।
MT-17-035c	इतीदमिन्द्रशासनं कुरुध्वमित्यसौ ययौ ॥
MT-17-036a	तदीरितं निशम्य ते पुनः सुतप्तचेतसः ।
MT-17-036c	बभूवुरूचिरे वचः सुगर्वितो हि वासवः ॥
MT-17-037a	पुरा बिभेति नः सदा प्रतिप्रति स्म वासवः ।
MT-17-037c	उताद्य कृष्णसंश्रयाद्‌ दृढं विभीषयत्यसौ ॥
MT-17-038a	अदृश्य एव देवराड्‌ यदि स्म वज्रमुत्सृजेत्‌ ।
MT-17-038c	भवेम पीडिता वयं वरादमृत्यवोऽपि हि ॥
MT-17-039a	पुरा दिविस्थितस्य च प्रमर्दने वयं क्षमाः ।
MT-17-039c	उताद्य यद्यमुं वयं व्रजेम कृष्ण एष्यति ॥
MT-17-040a	अतोऽभिषेचनाद्‌ यदीह शार्ङ्गिणः शचीपतिः ।
MT-17-040c	न वज्रमुत्सृजेत्‌ तदाऽभिषेचयाम तं वयम्‌ ॥
MT-17-041a	अतोऽन्यथा दनुर्यथा वरादमृत्युकोऽपि सन्‌ ।
MT-17-041c	सुरेन्द्रवज्रताडितो बभूव कुक्षिगास्ययुक्‌ ॥
MT-17-042a	तथैव कृष्णसंश्रयात्‌ स नः शचीपतिर्नयेत्‌ ।
MT-17-042c	इति स्म निश्‍चिता नृपानयातयन्त शौरये ॥
MT-17-043a	समस्तशो जरासुतादिभिः कृतेऽभिषेचने ।
MT-17-043c	अतीव भग्नमानकान्‌ नचानुयाति कश्‍चन ॥
MT-17-044a	समाश्रयं च केशवं तदैव जीवनार्थिनः ।
MT-17-044c	प्रकुर्युरासुरा अपीति देवकार्यसङ्क्षयः ॥
MT-17-045a	इतीक्ष्य पाकशासनोऽवदज्जरासुतादिकान्‌ ।
MT-17-045c	सरुग्मिचेदिसाल्वपो न यातु मागधो हरिम्‌ ॥
MT-17-046a	ततस्तु तान्‌ विनाऽपरेऽधिराजराज इत्यमुम्‌ ।
MT-17-046c	तदाऽभिषेक्तुमुद्यता नृपाः सुरेशशासनात्‌ ॥
MT-17-047a	अतः शचीपतिर्निजं वरासनं हरेरदात्‌ ।
MT-17-047c	विवेश तत्र केशवो नभस्तळावतारिते ॥
MT-17-048a	करे प्रगृह्य केशवो न्यवेशयत्‌ सहाऽसने ।
MT-17-048c	पतत्रिपुङ्गवं च तौ स भीष्मकानुजौ प्रभुः ॥
MT-17-049a	अथाखिला नरेश्‍वरा मुनीन्द्रसंयुता हरिम्‌ ।
MT-17-049c	सुशातकौम्भकुम्भकैः प्रचक्रुराभिषेकिणम्‌ ॥
MT-17-050a	विरिञ्चशर्वपूर्वकैरभिष्टुतः सुरादिभिः ।
MT-17-050c	समस्तदेवगायकैः प्रगीत आस केशवः ॥
MT-17-051a	अथाऽह भीष्मकं प्रभुः स्वयंवरः किल त्वया ।
MT-17-051c	अभीप्सितः सुताकृते शुभाय ते भवेन्न सः ॥
MT-17-052a	इयं रमा तवाऽत्मजा बभूव तां हरेर्न च ।
MT-17-052c	ददाति चेत्‌ तदा पिता निरिन्दिरो व्रजेदधः ॥
MT-17-053a	हिताय चैतदीरितं तवान्यथा न चिन्तय ।
MT-17-053c	न योषिदिच्छया त्वहं ब्रवीमि पश्य यादृशः ॥
MT-17-054a	उदीर्य चैवमीश्‍वरश्‍चकार हाऽविरात्मनः ।
MT-17-054c	स विश्‍वरूपमुत्तमं विसङ्ख्यशीर्षबाहुकम्‌ ॥
MT-17-055a	अनन्ततेज आततं विसङ्ख्यरूपसंयुतम्‌ ।
MT-17-055c	विचित्रमौलिकुण्डलाङ्गदोरुहारनूपुरम्‌ ॥
MT-17-056a	ज्वलत्सुकौस्तुभप्रभाऽभिभासकं शुभाम्बरम्‌ ।
MT-17-056c	प्रपश्य यादृशाः स्त्रियो ममेत्यदर्शयच्छ्रियम्‌ ॥
MT-17-057a	अनन्तरूपिणीं परां मनुष्यदृष्टितोऽधिकाम्‌ ।
MT-17-057c	स्वरुग्मिणीतनोरपि व्यदर्शयच्च देवताः ॥
MT-17-058a	तदद्भुतं समीक्ष्य तु प्रभीत आशु भीष्मकः ।
MT-17-058c	पपात पादयोर्विभोः करोमि तत्‌ तथेति च ॥
MT-17-059a	पुनश्‍च विश्‍वरूपतां पिधाय पद्मलोचनः ।
MT-17-059c	जगाम पक्षिवाहनः पुरीं स्वबाहुपालिताम्‌ ॥
MT-17-060a	अपाम्पतिश्‍च मैथिलः स्वयंवरङ्कृतावपि ।
MT-17-060c	हरिं विनिश्‍चयादियं व्रजेदिति स्म चक्रतुः ॥
MT-17-061a	स्वयंवरः क्षितेर्भुजां स्वधर्म इत्यतो द्वयोः ।
MT-17-061c	न दोष आस भीष्मको न केशवार्थमैच्छत ॥
MT-17-062a	अतो हरौ प्रबोध्य तं गते कृपालुसत्तमे ।
MT-17-062c	वशीकृते च भीष्मके नृपास्त्वमन्त्रयन्‌ पुनः ॥
MT-17-063a	यशश्‍च धर्ममुत्तमं विधित्सता वृकोदरे ।
MT-17-063c	न केशवेन सूदितो जरासुतो हि मन्यते ॥
MT-17-064a	वराच्छिवस्य मामयं न हन्तुमीष्ट उत्तमात्‌ ।
MT-17-064c	अतः शिवप्रसादतो जितोऽपि जेष्य उत्तरम्‌ ॥
MT-17-065a	मृधेमृधे जितोऽपि सन्‌ दृढाशया पुनःपुनः ।
MT-17-065c	समीहते युधे शिवं नचावमन्यते क्वचित्‌ ॥
MT-17-066a	अतः पुनश्‍च भूमिपानुवाच बार्हद्रथः ।
MT-17-066c	धिगेव पौरुषं हि नो यदेष नोऽजयत्‌ सदा ॥
MT-17-067a	अभूपतेर्नचाऽसनं प्रदेयमित्युदाहृतम्‌ ।
MT-17-067c	अमुष्य नस्तदन्यथा बभूव चिन्तितं नृपाः ॥
MT-17-068a	अयं नृपोत्तमाङ्घणे महेन्द्रपीठमारुहत्‌ ।
MT-17-068c	समस्तराजराजतामवाप नोऽप्यनिच्छताम्‌ ॥
MT-17-069a	अतः पुनः कथं हरिं वयं जयेम चिन्त्यताम्‌ ।
MT-17-069c	यथा च भीष्मकात्मजामवाप्नुयाच्च चेदिराट्‌ ॥
MT-17-070a	अयं हि दत्तपुत्रको म औरसाद्‌ विशिष्यते ।
MT-17-070c	अतो निवेश्य एष मे सुरूपिणी च रुग्मिणी ॥
MT-17-071a	शिवागमेषु शिष्यकाः सरुग्मिसाल्वपौण्ड्रकाः ।
MT-17-071c	ममाखिला नृपास्ततः कुरुध्वमेतदेव मे ॥
MT-17-072a	इतीरिते तु सौभराड्‌ जगाद रुग्मिसंविदा ।
MT-17-072c	स्वयंवरो निवर्तितः स्वसारमेष दास्यति ॥
MT-17-073a	नचातिवर्तितुं क्षमः पिताऽस्य चेदिपाय ताम्‌ ।
MT-17-073c	प्रदातुकाममात्मजं वयोगतस्तथाऽबलः ॥
MT-17-074a	स्वयं तु कृष्ण एत्य नो विजित्य कन्यकां हरेत्‌ ।
MT-17-074c	ततोऽस्य पूर्वमेव नो ह्यभावता कृता शुभा ॥
MT-17-075a	उपाय एष चिन्तितो मयाऽत्र मागधेश्‍वर ।
MT-17-075c	मुनिं हि गर्गनामकं ह्यमुष्य साल आक्षिपत्‌ ॥
MT-17-076a	यदाऽस्य षण्ढतोदिता मुनेः पुरोहितस्य च ।
MT-17-076c	परेण वृष्णयोऽहसंश्‍चुकोप गर्ग एषु ह ॥
MT-17-077a	चकार च प्रतिश्रवं समार्जये सुतं द्रुतम्‌ ।
MT-17-077c	अकृष्णतां य आनयेद्‌ भुवोऽपि वृष्णिनाशकः ॥
MT-17-078a	यतो हि कृष्णसंश्रयाद्‌ बतापहासिता वयम्‌ ।
MT-17-078c	इति ब्रुवन्‌ वनं ययौ तपश्‍च शैवमाचरत्‌ ॥
MT-17-079a	स चूर्णमायसं त्वदन्‌ ददर्श चाब्दतः शिवम्‌ ।
MT-17-079c	वरं ततोऽभिपेदिवान्‌ सुतं हरेरभावदम्‌ ॥
MT-17-080a	स विष्णुदैवतोऽपि सन्‌ प्रविष्ट उल्बणासुरैः ।
MT-17-080c	व्यधाद्धरेः प्रतीपकं व्रतं च नैष्ठिकं जहौ ॥
MT-17-081a	तमार चाऽसुराप्सरा बलिष्ठपुत्रकाम्यया ।
MT-17-081c	प्रविश्य गोपिकाङ्गनासमूहमध्यमुल्बणा ॥
MT-17-082a	स यावनेन भूभृता हि गोपिकाभिरर्चितः ।
MT-17-082c	अपुत्रकेण जानता मुनेर्मनोऽनुचिन्तितम्‌ ॥
MT-17-083a	स चाप्सरस्तनौ सुतं निषिच्य यावनाय च ।
MT-17-083c	ददौ विमोहितः क्रुधा किमेतदीश वैरिणः ॥
MT-17-084a	स आश्रमाच्च नैष्ठिकाद्‌ विदूषितः प्रतीपकृत्‌ ।
MT-17-084c	हरेश्‍च तापमेयिवान्‌ जगर्ह चाऽत्मशेमुषीम्‌ ॥
MT-17-085a	जगाम चारणं हरिं प्रपाहि मां सुपापिनम्‌ ।
MT-17-085c	इति स्म विष्ण्वनुज्ञया चकार वैष्णवं तपः ॥
MT-17-086a	कुतो हि भाग्यमापतेन्मुनेः शिवार्चने सदा ।
MT-17-086c	भवादृशा हि दानवाः स्थिराः शिवार्चने सदा ॥
MT-17-087a	सुतोऽस्य कालनामको बभूव कृष्णमर्दितुम्‌ ।
MT-17-087c	सदैव कालकाङ्क्षणात्‌ स यावनाभिषेचितः ॥
MT-17-088a	तवैव शिष्य एष चातिभक्तिमान्‌ हि शङ्खरे ।
MT-17-088c	प्रभूतसेनया युतो बलोद्धतश्‍च सर्वदा ॥
MT-17-089a	तमेव यामि शासनात्‌ तवोपनीय सत्वरम्‌ ।
MT-17-089c	विकृष्णकं क्षितेस्तळं विधाय संरमाम हा ॥
MT-17-090a	ततश्‍च रुग्मिणीं वयं प्रदापयाम चेदिपे ।
MT-17-090c	विनाश्य देवपक्षिणो यथेष्टमास्म सर्वदा ॥
MT-17-091a	इतीरितो जरासुतो बभूव दुर्मना भृशम्‌ ।
MT-17-091c	किरीटमण्डितं शिरश्‍चकार चाऽश्‍ववाग्‌ भृशम्‌ ॥
MT-17-092a	करं करेण पीडयन्‌ निशाम्य चाऽत्मनो भुजौ ।
MT-17-092c	जगाद कार्यसिद्धये कथं प्रयाचये परम्‌ ॥
MT-17-093a	सुदुर्गकार्यसन्ततिं ह्यगुः स्म मद्भुजाश्रयाः ।
MT-17-093c	समस्तभूतळे नृपाः स चाहमेष मागधः ॥
MT-17-094a	कदाऽप्यचीर्णमद्य तत्‌ कथं करोमि केवलम्‌ ।
MT-17-094c	गिरीशपादसंश्रयः प्रभुः समस्तभूभृताम्‌ ॥
MT-17-095a	इतीरितः स सौभराड्‌ जगाद वाक्यमुत्तरम्‌ ।
MT-17-095c	भवानपि स्म मुह्यते किमस्मदादयः प्रभो ॥
MT-17-096a	स्वशिष्यकैः कृतं तु यत्‌ किमन्यसाधितं भवेत्‌ ।
MT-17-096c	स्वशिष्यदासवर्गकैः समर्थयन्ति भूभुजः ॥
MT-17-097a	अपि स्म ते बलाश्रयप्रवृत्तयोऽस्मदादयः ।
MT-17-097c	पुमान्‌ कुठारसङ्‌ग्रहादशक्त ईर्यते हि किम्‌ ॥
MT-17-098a	कुठारसम्मितो ह्यसौ तवैव यावनेश्‍वरः ।
MT-17-098c	विना भवद्बलं क्वचित्‌ प्रवर्तितुं नहि क्षमः ॥
MT-17-099a	वरो हि कृष्णमर्दने वृतोऽस्य केवलः शिवात्‌ ।
MT-17-099c	तदन्यशत्रुपीडनात्‌ त्वमेव तस्य रक्षकः ॥
MT-17-100a	तवाखिलैरजेयता शिवप्रसादतोऽस्ति हि ।
MT-17-100c	विशेषतो हरेर्जये वरादयं विमार्ग्यते ॥
MT-17-101a	इतीरितेऽप्यतृप्तवत्‌ स्थिते तु बार्हद्रथे ।
MT-17-101c	जगाम सौभमास्थितः स सौभराट्‌ च यावनम्‌ ॥
MT-17-102a	स कालयावनोऽथ तं जरासुतान्तिकागतम्‌ ।
MT-17-102c	निशम्य भक्तिपूर्वकं प्रणम्य चाऽर्चयद्‌ द्रुतम्‌ ॥
MT-17-103a	जरासुतो हि दैवतं समस्तकेशवद्विषाम्‌ ।
MT-17-103c	इति प्रणम्य तां दिशं तदीयमाश्‍वपूजयत्‌ ॥
MT-17-104a	तदीरितं निशम्य च द्रुतं त्रिकोटिसङ्ख्यया ।
MT-17-104c	अक्षोहिणीकया युतः स्वसेनया निराक्रमत्‌ ॥
MT-17-105a	तदश्‍वमूत्रविष्ठया बभूव नामतः शकृत्‌ ।
MT-17-105c	नदी सुवेगगामिनी कलौ च या वहेद्‌ द्रुतम्‌ ॥
MT-17-106a	पुनःपुनर्नदीभवं निशाम्य देशसङ्क्षयम्‌ ।
MT-17-106c	तदन्यदेशमूत्रितं व्यशोषयद्धि मारुतः ॥
MT-17-107a	हरिश्‍च वैनतेययुग्‌ विचार्य रामसंयुतः ।
MT-17-107c	सदाऽतिपूर्णसंविदप्यजोऽथ लीलयाऽस्मरत्‌ ॥
MT-17-108a	युयुत्सुरेष यावनः समीपमागतोऽद्य नः ।
MT-17-108c	युयुत्सतामनेन नो जरासुतोऽभियास्यति ॥
MT-17-109a	स यादवान्‌ हनिष्यति प्रभङ्गतस्तु कोपितः ।
MT-17-109c	पुरा जयाशया हि नौ यदून्‌ न जघ्निवानसौ ॥
MT-17-110a	निराशकोऽद्य यादवानपि स्म पीडयिष्यति ।
MT-17-110c	अतः समुद्रमध्यगापुरीविधानमद्य मे ।
MT-17-111a	प्ररोचते निधानमप्यमुत्र सर्वसात्त्वताम्‌ ॥
MT-17-111c	उदीर्य चैवमीश्‍वरोऽस्मरत्‌ सुरेशवर्धकिम्‌ ।
MT-17-112a	स भौवनः समागतः कुशस्थलीं विनिर्ममे ॥
MT-17-112c	निरम्बुके तु सागरे जनार्दनाज्ञया कृते ।
MT-17-113a	महोदकस्य मध्यतश्‍चकार तां पुरीं शुभाम्‌ ।
MT-17-113c	द्विषट्वयोजनायतां पयोब्धिमध्यगोपमाम्‌ ॥
MT-17-114a	चकार लावणोदकं जनार्दनोऽमृतोपमम्‌ ।
MT-17-114c	सभां सुधर्मनामिकां ददौ समीरणोऽस्य च ॥
MT-17-115a	शतक्रतोः सभां तु तां प्रदाय केशवाय सः ।
MT-17-115c	निधीन्‌ समर्प्य सर्वशो ययौ प्रणम्य तं प्रभुम्‌ ॥
MT-17-116a	समस्तदेवतागणाः स्वकीर्यमर्पयन्‌ हरौ ।
MT-17-116c	विमुच्य पक्षिपुङ्गवं स योद्धुमैच्छदच्युतः ॥
MT-17-117a	समस्तमाधुरान्‌ प्रभुः कुशस्थलीस्थितान्‌ क्षणात्‌ ।
MT-17-117c	विधाय बाहुयोधकः स यावनं समभ्ययात् ॥
MT-17-118a	अनन्तशक्तिरप्यजः सुनीतिदृष्टये नृणाम्‌ ।
MT-17-118c	व्यवासयन्निजान्‌ जनान्‌ स लीलयैव केवलम्‌ ॥
MT-17-119a	अनाद्यनन्तकालकं समस्तलोकमण्डलम्‌ ।
MT-17-119c	यदीक्षयैव रक्ष्यते किमस्य वृष्णिरक्षणम्‌ ॥
MT-17-120a	निरायुधं च मामयं वराच्छिवस्य न क्षमः ।
MT-17-120c	समस्तसेनया युतोऽपि योद्धुमित्यदर्शयत्‌ ॥ 
MT-17-121a	स कृष्णपन्नगं घटे निधाय केशवोऽर्पयत्‌ ।
MT-17-121c	निरायुधोऽप्यहं क्षमो निहन्तुमप्रियानिति ॥
MT-17-122a	घटं पिपीलिकागणैः प्रपूर्य यावनोऽस्य च ।
MT-17-122c	बहुत्वतो विजेष्य इत्यहिं मृतं व्यदर्शयत्‌ ॥
MT-17-123a	किमत्र सत्यमित्यहं प्रदर्शयिष्य इत्यजः ।
MT-17-123c	उदीर्य दूतमभ्ययात्‌ स यावनं प्रबाधितुम्‌ ॥
MT-17-124a	स बाहुनैव केशवो विजित्य यावनं प्रभुः ।
MT-17-124c	निहत्य सर्वसैनिकान्‌ स्वमस्य यापयत्‌ पुरीम्‌ ॥
MT-17-125a	सहास्त्रशस्त्रसञ्चयान्‌ सृजन्तमाशु यावनम्‌ ।
MT-17-125c	न्यपातयद्‌ रथोत्तमात्‌ तळेन केशवोऽरिहा ॥
MT-17-126a	विवाहनं निरायुधं विधाय बाहुना क्षणात्‌ ।
MT-17-126c	विमूर्च्छितं नचाहनत्‌ सुरार्थितं स्मरन्‌ हरिः ॥
MT-17-127a	पुरा हि यौवनाश्‍वजे वरप्रदाः सुरेश्‍वराः ।
MT-17-127c	ययाचिरे जनार्दनं वरं वरप्रदेश्‍वरम्‌ ॥
MT-17-128a	अनर्थको वरोऽमुना वृतोऽपि सार्थको भवेत्‌ ।
MT-17-128c	अरिं भविष्ययावनं दहत्वयं तवेश्‍वर ॥
MT-17-129a	तथाऽस्त्विति प्रभाषितं स्ववाक्यमेव केशवः ।
MT-17-129c	ऋतं विधातुमभ्ययात्‌ स यौवनाश्‍वजान्तिकम्‌ ॥
MT-17-130a	ससञ्ज्ञकोऽथ यावनो धरातळात्‌ समुत्थितः ।
MT-17-130c	निपात्य यान्तमीश्‍वरं स पृष्ठतोऽन्वयात्‌ क्रुधा ॥
MT-17-131a	हरिर्गुहां नृपस्य तु प्रविश्य संव्यवस्थितः ।
MT-17-131c	स यावनः पदाऽहनन्नृपं स तं ददर्श ह ॥
MT-17-132a	स तस्य दृष्टिमात्रतो बभूव भस्मसात्‌ क्षणात्‌ ।
MT-17-132c	स एव विष्णुरव्ययो ददाह तं हि वह्निवत्‌ ॥
MT-17-133a	वराच्छिवस्य दैवतैरवध्यदानवान्‌ पुरा ।
MT-17-133c	हरेर्वरान्निहत्य स प्रपेद आश्‍विमं वरम्‌ ॥
MT-17-134a	सुदीर्घसुप्तिमात्मनः प्रसुप्तिभङ्गकृत्क्षयम्‌ ।
MT-17-134c	स्वदृष्टिमात्रतस्ततो हतः स यावनस्तदा ॥
MT-17-135a	अतश्‍च पुण्यमाप्तवान्‌ सुरप्रसादतोऽक्षयम्‌ ।
MT-17-135c	स यौवनाश्‍वजो नृपो न देवतोषणं वृथा ॥
MT-17-136a	ततो हरिं निरीक्ष्य स स्तुतिं विधाय चोत्तमाम्‌ ।
MT-17-136c	हरेरनुज्ञया तपश्‍चचार मुक्तिमाप च ॥
MT-17-137a	ततो गुहामुखाद्धरिर्विनिस्सृतो जरासुतम्‌ ।
MT-17-137c	समस्तभूपसंवृतं जिगाय बाहुनेश्‍वरः ॥
MT-17-138a	तळेन मुष्टिभिस्तथा महीरुहैश्‍च चूर्णिताः ।
MT-17-138c	निपेतुरस्य सैनिकाः स्वयं च मूर्च्छितोऽपतत्‌ ॥
MT-17-139a	ससाल्वपौण्ड्रचेदिपान्‌ निपात्य सर्वभूभुजः ।
MT-17-139c	स पुप्लुवे जनार्दनः क्षणेन तां कुशस्थलीम्‌ ॥
MT-17-140a	ससञ्ज्ञकाः समुत्थितास्ततो नृपाः पुनर्ययुः ।
MT-17-140c	जिगीषवोऽथ रुग्मिणीं विधाय चेदिपे हरिम्‌ ॥
MT-17-141a	समस्तराजमण्डले विनिश्‍चयादुपागते ।
MT-17-141c	सभीष्मके च रुग्मिणि प्रदातुमुद्यते मुदा ॥
MT-17-142a	समस्तलोकयोषितां वरा विदर्भनन्दना ।
MT-17-142c	द्विजोत्तमं हरेः पदोः सकाशमाश्‍वयातयत्‌ ॥
MT-17-143a	निशम्य तद्वचो हरिः क्षणाद्‌ विदर्भकानगात्‌ ।
MT-17-143c	तमन्वयाद्धलायुधः समस्तयादवैः सह ॥
MT-17-144a	समस्तराजमण्डलं प्रयान्तमीक्ष्य केशवम्‌ ।
MT-17-144c	सुयत्तमात्तकार्मुकं बभूव कन्यकावने ॥
MT-17-145a	पुरा प्रदानतः सुरेक्षणच्छलाद्‌ बहिर्गताम्‌ ।
MT-17-145c	रथे न्यवेशयद्धरिः प्रपश्यतां च भूभृताम्‌ ॥
MT-17-146a	जरासुतादयो रुषा तमभ्ययुः शरोत्तमैः ।
MT-17-146c	विधाय तान्‌ निरायुधान्‌ जगाम केशवः शनैः ॥
MT-17-147a	पुनर्गृहीतकार्मुकान्‌ हरिं प्रयातुमुद्यतान्‌ ।
MT-17-147c	न्यवारयद्धलायुधो बलाद्‌ बलोर्जिताग्रणीः ॥
MT-17-148a	तदा सितः शिरोरुहो हरेर्हलायुधस्थितः।
MT-17-148c	प्रकाशमाविशद्‌ बलं विजेतुमत्र मागधम्‌ ॥
MT-17-149a	स तस्य मागधो रणे गदानिपातचूर्णितः ।
MT-17-149c	पपात भूतले बलो विजित्य तं ययौ पुरीम्‌ ॥
MT-17-150a	वरोरुवेषसंवृतोऽथ चेदिराट्‌ समभ्ययात्‌ ।
MT-17-150c	तमाससाद सात्यकिर्नदन्‌ मृगाधिपो यथा ॥
MT-17-151a	चिरं प्रयुद्ध्य तावुभौ वरास्त्रशस्त्रवर्षिणौ ।
MT-17-151c	क्रुधा निरीक्ष्य तस्थतुः परस्परं स्फुरत्तनू ॥
MT-17-152a	समानभावमक्षमी शिनेः सुतात्मजः शरम्‌ ।
MT-17-152c	अथोद्बबर्ह तं शरं बलान्मुमोच वक्षसि ॥
MT-17-153a	स तेन ताडितोऽपतद्‌ विसञ्ज्ञको नृपात्मजः ।
MT-17-153c	विजित्य तं स सात्यकिर्ययौ प्रहृष्टमानसः ॥
MT-17-154a	अथापरे च यादवा विजित्य तद्बलं ययुः ।
MT-17-154c	पुरैव रुग्मिपूर्वकाः प्रजग्मुरच्युतं प्रति ॥
MT-17-155a	सहैकलव्यपूर्वकैः समेत्य भीष्मकात्मजः ।
MT-17-155c	हरिं ववर्ष सायकैः स सिंहवन्न्यवर्तत ॥
MT-17-156a	अक्षौहिणीत्रयं हरिस्तदा निहत्य सायकैः ।
MT-17-156c	अवाहनायुधं व्यधान्निषादपं शरैः क्षणात्‌ ॥
MT-17-157a	शरं शरीरनाशकं समाददानमीश्‍वरम्‌ ।
MT-17-157c	स एकलव्य आशु तं विहाय दुद्रुवे भयात्‌ ॥
MT-17-158a	धनुर्भृतां वरे गते रणं विहाय भूभृतः ।
MT-17-158c	करूशराजपूर्वकाः क्षणात्‌ प्रदुद्रुवुर्भयात्‌ ॥
MT-17-159a	अथाऽससाद केशवं रुषा स भीष्मकात्मजः ।
MT-17-159c	शराम्बुधार आशु तं विवाहनं व्यधाद्धरिः ॥
MT-17-160a	चकर्त कार्मुकं पुनः स खड्‌गचर्मभृद्धरेः ।
MT-17-160c	रथं समारुहच्छरैश्‍चकर्त खड्‌गमीश्‍वरः ॥
MT-17-161a	शरैर्वितस्तिमात्रकैर्विधाय तं निरायुधम्‌ ।
MT-17-161c	प्रियावचः प्रपालयन्‌ जघान नैनमच्युतः ॥
MT-17-162a	निबद्ध्य पञ्चचूळिनं विधाय तं व्यसर्जयत्‌ ।
MT-17-162c	जगज्जनित्रयोरिदं विडम्बनं रमेशयोः ॥
MT-17-163a	सदैकमानसावपि स्वधर्मशासकौ नृणाम्‌ ।
MT-17-163c	रमा हरिश्‍च तत्र तौ विजह्रतुर्हि रुग्मिणा ॥
MT-17-164a	अथाऽससाद सौभराड्‌ हरिं शराम्बुवर्षणः ।
MT-17-164c	हरिः शरं यमोपमं मुमोच तस्य वक्षसि ॥
MT-17-165a	शरेण तेन पीडितः पपात मन्दचेष्टितः ।
MT-17-165c	चिरात्तसञ्ज्ञकोऽगमत्‌ त्रिनेत्रतोषणेच्छया ॥
MT-17-166a	समस्तराजसन्निधावयादवां महीमहम्‌ ।
MT-17-166c	करिष्य इत्युदीर्य स व्यधात्‌ तपोऽतिदुश्‍चरम्‌ ॥
MT-17-167a	अथो विवेश केशवः पुरीं कुशस्थलीं विभुः ।
MT-17-167c	प्रियायुतोऽब्जजादिभिः समीडितः सुरेश्‍वरैः ॥
MT-17-168a	पुरा ततो हलायुधः प्रियां निजां पुराऽपि हि ।
MT-17-168c	स वारुणीसमाह्वयामवाप रैवतीं विभुः ॥
MT-17-169a	पतिं यथाऽनुरूपिणं तदीयमेव पूर्वकम्‌ ।
MT-17-169c	पिता तदीय ऐच्छत प्रवेत्तुमब्जसम्भवात्‌ ॥
MT-17-170a	स तत्सदो गतो वरात्‌ तदीयतः प्रगीतिकाम्‌ ।
MT-17-170c	निशम्य नाविदद्‌ गतं युगोरुकालपर्ययम्‌ ॥
MT-17-171a	नरानयोग्यगीतिका विमोहयेत्‌ ततो नृपः ।
MT-17-171c	सुमूढबुद्धिरन्ततोऽल्पकाल इत्यमन्यत ॥
MT-17-172a	स मूर्च्छितः प्रबोधितोऽब्जजेन तं त्वपृच्छत ।
MT-17-172c	सुतापतिं बलं च सोऽब्रवीद्‌ युगात्यये बहौ ॥
MT-17-173a	स रैवतो बलाय तां प्रदाय गन्धमादनम्‌ ।
MT-17-173c	गतोऽत्र चीर्णसत्तपा अवाप केशवान्तिकम्‌ ॥
MT-17-174a	बलोऽपि तां पुरातनप्रमाणसम्मितां विभुः ।
MT-17-174c	हलेन चाऽज्ञया समां चकार सत्यवाञ्छितः ॥
MT-17-175a	तया रतः सुतावुभौ शठोल्मुकाभिधावधात्‌ ।
MT-17-175c	पुराऽर्यमांशकौ सुरावुदारचेष्टितो बलः ॥
MT-17-176a	जनार्दनश्‍च रुग्मिणीकरं शुभे दिनेऽग्रहीत्‌ ।
MT-17-176c	महोत्सवस्तदाऽभवत्‌ कुशस्थलीनिवासिनाम्‌ ॥
MT-17-177a	चतुर्मुखेशपूर्वकाः सुरा वियत्यवस्थिताः ।
MT-17-177c	प्रतुष्टुवुर्जनार्दनं रमासमेतमव्ययम्‌ ॥
MT-17-178a	मुनीन्द्रदेवगायकादयोऽपि यादवैः सह ।
MT-17-178c	विचेरुरुत्तमोत्सवे रमारमेशयोगिनि ॥
MT-17-179a	सुरांशकाश्‍च ये नृपाः समाहुता महोत्सवे ।
MT-17-179c	सपाण्डवाः समाययुर्हरिं रमासमायुतम्‌ ॥
MT-17-180a	समस्तलोकसुन्दरौ युतौ रमारमेश्‍वरौ ।
MT-17-180c	समीक्ष्य मोदमाययुः समस्तलोकसज्जनाः ॥
MT-17-181a	तया रमन्‌ जनार्दनो वियोगशून्यया सदा ।
MT-17-181c	अधत्त पुत्रमुत्तमं मनोभवं पुरातनम्‌ ॥
MT-17-182a	चतुस्तनोर्हरेः प्रभोस्तृतीयरूपसंयुतः ।
MT-17-182c	ततस्तदाह्वयोऽभवत्‌ स रुग्मिणीसुतो बली ॥
MT-17-183a	पुरैव मृत्यवेऽवदत्‌ तमेव शम्बरस्य ह ।
MT-17-183c	प्रजातमब्जजाङ्खजस्तवान्तकोऽयमित्यपि ॥
MT-17-184a	स मायया हरेः सुतं प्रगृह्य सूतिकागृहात्‌ ।
MT-17-184c	अवाक्षिपन्महोदधावुपेक्षितोऽरिपाणिना ॥
MT-17-185a	तमग्रसज्जलेचरः स दाशहस्तमागतः ।
MT-17-185c	कुमारमस्य तूदरे निरीक्ष्य शम्बरे ददुः ॥
MT-17-186a	विपाट्य मत्स्यकोदरं स शम्बरः कुमारकम्‌ ।
MT-17-186c	न्यवेदयन्मनोभवप्रियाकरे सुरूपिणम्‌ ॥
MT-17-187a	अनङ्गतामुपागते पुरा हरेण साऽङ्गजे ।
MT-17-187c	वशं विरिञ्चशापतो जगाम शम्बरस्य हि ॥
MT-17-188a	पुरा हि पञ्चभर्तृकां निशम्य कञ्जजोदिताम्‌ ।
MT-17-188c	जहास पार्षतात्मजां शशाप तां ततस्त्वजः ॥
MT-17-189a	भवासुरेण दूषितेति सा ततो हि मायया ।
MT-17-189c	पिधाय तां निजां तनुं जगाम चान्ययाऽसुरम्‌ ॥
MT-17-190a	गृहेऽपि साऽऽसुरे स्थिता निजस्वरूपतोऽसुरम्‌ ।
MT-17-190c	न गच्छति स्म सा पतिं निजं समीक्ष्य हर्षिता ॥
MT-17-191a	रसायनैः कुमारकं व्यवर्द्धयद्‌ रतिः पतिम्‌ ।
MT-17-191c	स पूर्णयौवनोऽभवच्चतुर्भिरेव वत्सरैः ॥
MT-17-192a	पतिं सुपूर्णयौवनं निरीक्ष्य तां विषज्जतीम्‌ ।
MT-17-192c	उवाच कार्ष्णिरम्ब ते कुचेष्टितं कथं न्विति ॥
MT-17-193a	जगाद साऽखिलं पतौ तदस्य जन्म चाऽगतिम्‌ ।
MT-17-193c	ततोऽग्रहीत्‌ स तां प्रियां रतिं रमापतेः सुतः ॥ 
MT-17-194a	ददौ च मन्त्रमुत्तमं समस्तमायिनाशकम्‌ ।
MT-17-194c	भृगूत्थरामदैवतं रतिर्हरेः सुताय सा ॥
MT-17-195a	ततः स्वदारधर्षकं समाह्वयद्‌ युधेऽङ्गजः ।
MT-17-195c	स शम्बरं स चैत्य तं युयोध शक्तितो बली ॥
MT-17-196a	स चर्मखड्‌गधारिणं वरास्त्रशस्त्रपादपैः ।
MT-17-196c	यदा न योद्धुमाशकद्धरेः सुतं न दृश्यते ॥
MT-17-197a	सहस्रमायमुल्बणं त्वदृश्यमम्बराद्‌ गिरीन्‌ ।
MT-17-197c	सृजन्तमेत्य विद्यया जघान कृष्णनन्दनः ॥
MT-17-198a	स विद्यया विनाशितोरुमाय आशु शम्बरः ।
MT-17-198c	निकृत्तकन्धरोऽपतद्‌ वरासिनाऽमुना क्षणात्‌ ॥
MT-17-199a	निहत्य तं हरेः सुतस्तयैव विद्ययाऽम्बरम्‌ ।
MT-17-199c	समास्थितः स्वभार्यया समं कुशस्थलीं ययौ ॥
MT-17-200a	समस्तवेदिनोर्मुनिर्नरान्‌ विडम्बमानयोः ।
MT-17-200c	रमारमेशयोः सुतं जगाद तं स्म नारदः ॥
MT-17-201a	स रुग्मिणीजनार्दनादिभिः सरामयादवैः ।
MT-17-201c	पितामहेन चाऽदरात्‌ सुलाळितोऽवसत्‌ सुखम्‌ ॥
MT-17-202a	ततः पुरा स्यमन्तकं ह्यवाप सूर्यमण्डले ।
MT-17-202c	स्थिताद्धरेः स सत्रजित्‌ सदाऽत्र केशवार्चकः ॥
MT-17-203a	सदाऽस्य विष्णुभाविनोऽप्यतीव लोभमान्तरम्‌ ।
MT-17-203c	प्रकाशयन्‌ रमापतिर्ययाच ईश्‍वरो मणिम्‌ ॥
MT-17-204a	स तं न दत्तवांस्ततोऽनुजो निबद्ध्य तं मणिम्‌ ।
MT-17-204c	वनं गतः प्रसेनको मृगाधिपेन पातितः ॥
MT-17-205a	तदा स सत्रजिद्धरिं शशंस सोदरान्तकम्‌ ।
MT-17-205c	उपांशु वर्त्मना ततो हरिः सयादवो ययौ ॥
MT-17-206a	वने स सिंहसूदितं पदैः प्रदर्श्य वृष्णिनाम्‌ ।
MT-17-206c	प्रसेनमृक्षपातितं स सिंहमप्यदर्शयत्‌ ॥
MT-17-207a	ततो निधाय तान्‌ बिलं स जाम्बवत्परिग्रहम्‌ ।
MT-17-207c	विवेश तत्र संयुगं बभूव तेन चेशितुः ॥
MT-17-208a	युयोध मन्दमेव सः प्रभुः स्वभक्त इत्यजः ।
MT-17-208c	चकार चोग्रमन्ततः प्रकाशयन्‌ स्वमस्य हि ॥
MT-17-209a	स मुष्टिपिष्टविग्रहो नितान्तमापदं गतः ।
MT-17-209c	जगाम चेतसा रघूत्तमं निजं पतिं गतिम् ॥
MT-17-210a	स्मृतिं गते तु राघवे तदाकृतिं यदूत्तमे ।
MT-17-210c	समस्तभेदवर्जितां समीक्ष्य सोऽयमित्यवेत्‌ ॥
MT-17-211a	ततः क्षमापयन्‌ सुतां प्रदाय रोहिणीं शुभाम्‌ ।
MT-17-211c	मणिं च तं नुनाव सः प्रपन्न आशु पादयोः ॥
MT-17-212a	विधाय चक्रदारितं सुजीर्णदेहमस्य सः ।
MT-17-212c	युवानमाशु केशवश्‍चकार वेदनां विना ॥
MT-17-213a	विधाय भक्तवाञ्छितं प्रियासहाय ईश्‍वरः ।
MT-17-213c	प्रगृह्य तं महामणिं विनिर्ययौ गुहामुखात्‌ ॥
MT-17-214a	गुहाप्रविष्टमीश्‍वरं बहून्यहान्यनिर्गतम्‌ ।
MT-17-214c	प्रतीक्ष्य यादवास्तु ये गता गृहं तदाऽहृषुः ॥
MT-17-215a	समस्तवृष्णिसन्निधौ यदूत्तमः स्यमन्तकम्‌ ।
MT-17-215c	ददौ च सत्रजित्करे स विच्छविर्बभूव ह ॥
MT-17-216a	स दुर्यशो रमापतावनूच्य मिथ्यया तपन्‌ ।
MT-17-216c	स्वपापहानिकाङ्क्षया ददौ सुतां जनार्दने ॥ 
MT-17-217a	मणिं च तं प्रदाय तं ननाम ह क्षमापयन्‌ ।
MT-17-217c	मणिं पुनर्ददौ हरिर्मुमोद सत्यभामया ॥
MT-17-218a	रमैव सा हि भूरिति द्वितीयमूर्तिरुत्तमा ।
MT-17-218c	बभूव सत्रजित्सुता समस्तलोकसुन्दरी ॥
MT-17-219a	ततो हि सा च रुग्मिणी प्रिये प्रियासु तेऽधिकम्‌ ।
MT-17-219c	जनार्दनस्य ते हरेः सदाऽवियोगिनी यतः ॥
MT-17-220a	अथाऽप साम्बनामकं सुतं च रोहिणी हरेः ।
MT-17-220c	चतुर्मुखांशसंयुतं कुमारमेव षण्मुखम्‌ ॥
MT-17-221a	इति प्रशासति प्रभौ जगज्जनार्दनेऽखिलम्‌ ।
MT-17-221c	अगण्यसद्गुणार्णवे कदाचिदाययौ द्विजः ॥
MT-17-222a	जनार्दनः स नामतो रमेशपादसंश्रयः ।
MT-17-222c	स मानितश्‍च विष्णुना प्रणम्य वाक्यमब्रवीत्‌ ॥
MT-17-223a	क्षमस्व मे वचः प्रभो ब्रवीम्यतीव पापकम्‌ ।
MT-17-223c	यतः सुपापदूतकस्ततो हि तादृशं वचः ॥
MT-17-224a	न तेऽस्त्यगोचरं क्वचित् तथाऽपि चाऽज्ञया वदे ।
MT-17-224c	वदेति चोदितोऽमुना द्विजो जगाद माधवम्‌ ॥
MT-17-225a	सुतौ हि साल्वभूपतेर्बभूवतुः शिवाश्रयौ ।
MT-17-225c	शिवप्रसादसम्भवौ पितुस्तपोबलेन तौ ॥
MT-17-226a	अजेयवध्यतां च तौ शिवाद्‌ वरं समापतुः ।
MT-17-226c	जरासुतस्य शिष्यकौ तपोबलेन केवलम्‌ ॥
MT-17-227a	महोदरं च कुण्डधारिणं च भूतकावुभौ ।
MT-17-227c	तथाऽजिताववध्यकौ दिदेश शङ्खरस्तयोः ॥
MT-17-228a	तयोः सहाय एव तौ वराच्छिवस्य भूतकौ ।
MT-17-228c	अजेयतामवापतुर्नचान्यथाऽमरावपि ॥
MT-17-229a	अजेयतामवध्यतामवाप्य तावुभौ शिवात्‌ ।
MT-17-229c	पितुस्तु राजसूयितां समिच्छतो मदोद्धतौ ॥
MT-17-230a	जरासुतो गुरुत्वतो विरोद्धुमत्र नेच्छति ।
MT-17-230c	नृपांस्तु देवपक्षिणो विजित्य कर्तुमिच्छतः ॥
MT-17-231a	स्वयं हि राजसूयितां जरासुतो न मन्यते ।
MT-17-231c	यतो हि वैष्णवं क्रतुं तमाहुरीश वैदिकाः ॥
MT-17-232a	इमौ पितुर्यशोऽर्थिनौ पराभवाय ते तथा ।
MT-17-232c	समिच्छतोऽद्य तं क्रतुं भवन्तमूचतुश्‍च तौ ॥
MT-17-233a	समुद्रसंश्रयो भवान्‌ बहून्‌ प्रगृह्य लावणान्‌ ।
MT-17-233c	सुभारकानुपैहि नाविति क्षमस्व मे वचः ॥
MT-17-234a	इतीर्य तं ननाम स प्र चाहसन्‌ स्म यादवाः ।
MT-17-234c	हरिस्तु सात्यकिं वचो जगाद मेघनिस्वनः ॥
MT-17-235a	प्रयाहि सात्यके वचो ब्रवीहि मे नृपाधमौ ।
MT-17-235c	समेत्य वां वरायुधैः करं ददान्यसंशयम्‌ ॥
MT-17-236a	उपैतमाशु संयुगार्थिनौ च पुष्करं प्रति ।
MT-17-236c	इतीरितः शिनेः सुतो जगाम विप्रसंयुतः ॥
MT-17-237a	उपेत्य तौ हरेर्वचो जगाद सात्यकिर्बली ।
MT-17-237c	विधाय तौ तृणोपमौ गिरा जगाम केशवम्‌ ॥
MT-17-238a	ततः पुरैव तावुभौ द्विजं हरस्वरूपिणम्‌ ।
MT-17-238c	सुदुःखवासनामकं प्रचक्रतुस्तृणोपमम्‌ ॥
MT-17-239a	दशत्रिकैः शतैर्वृतो यतीश्‍वरैः स सर्ववित्‌ ।
MT-17-239c	विपाटितात्मकौपिनादिसर्वमात्रकोऽभवत्‌ ॥
MT-17-240a	वरात्‌ स्वसम्भवादसौ न शापशक्तिमानभूत्‌ ।
MT-17-240c	ततः समस्तभञ्जनोरुशक्तिमाप केशवम्‌ ॥
MT-17-241a	स तान्‌ समर्च्य माधवः प्रदाय चोरुमात्रकाः ।
MT-17-241c	ययौ च तैः समन्वितो वधाय साल्वपुत्रयोः ॥
MT-17-242a	तमत्रिजं हरात्मकं यतो हि वेद मागधः ।
MT-17-242c	ततोऽत्यजत्‌ स्वशिष्यकौ निशम्य तत्प्रतीपकौ ॥
MT-17-243a	हरौ तु पुष्करं गते मुनीश्‍वरैः समर्चिते ।
MT-17-243c	समीयतुश्‍च तावुभावथात्र हंसडीभकौ ॥
MT-17-244a	स ब्रह्मदत्तनामकोऽत्र तत्पिताऽप्युपाययौ ।
MT-17-244c	समागतौ च भूतकौ शिवस्य यौ पुरस्सरौ ॥
MT-17-245a	विचक्रनामकोऽसुरः पुरा विरिञ्चतो वरम्‌ ।
MT-17-245c	अवध्यतामजेयतामवाप्य बाधते सुरान्‌ ॥
MT-17-246a	स चाभवत्‌ तयोः सखा सहायकाम्ययाऽऽगमत्‌ ।
MT-17-246c	हिडिम्बराक्षसोऽपि यः पुराऽऽप शङ्खराद्‌ वरम्‌ ॥
MT-17-247a	न जीयसे न वध्यसे कुतश्‍चनेति तोषितात्‌ ।
MT-17-247c	स चैतयोः सखाऽभवत्‌ समाजगाम तत्र च ॥
MT-17-248a	अक्षोहिणीदशात्मकं बलं तयोर्बभूव ह ।
MT-17-248c	विचक्रगं षडात्मकं तथैकमेव राक्षसम्‌ ॥
MT-17-249a	द्विरष्टसेनया युतौ सहैकयैव तौ नृपौ ।
MT-17-249c	समीयतुर्युधे हरिं हरिश्‍च तौ ससार ह ॥
MT-17-250a	अथ द्वयोर्द्वयोरभूद्‌ रणो भयानको महान्‌ ।
MT-17-250c	हरिर्विचक्रमेयिवान्‌ बलश्‍च हंसमुद्धतम्‌ ॥
MT-17-251a	तदाऽस्य चानुजं ययौ शिनिप्रवीर आयुधी ।
MT-17-251c	गदश्‍च नामतोऽनुजो हरेः स रोहिणीसुतः ॥
MT-17-252a	पुरा स चण्डको गणो हरेर्निवेदिताशनः ।
MT-17-252c	समाह्वयद्‌ रणाय वै तयोः स तातमेव हि ॥
MT-17-253a	अक्षोहिणीत्रयान्विताः समस्तयादवास्तदा ।
MT-17-253c	त्रिलोचनानुगौ च तौ न्यवारयन्‌ सराक्षसौ ॥
MT-17-254a	हरिर्विचक्रमोजसा महास्त्रशस्त्रवर्षिणम्‌ ।
MT-17-254c	विवाहनं निरायुधं क्षणाच्चकार सायकैः ॥
MT-17-255a	पुनश्‍च पादपान्‌ गिरीन्‌ प्रमुञ्चतोऽरिणाऽरिहा ।
MT-17-255c	शिरो जहार देवता विनेदुरत्र हर्षिताः ॥
MT-17-256a	प्रसूनवर्षिभिः स्तुतश्‍चतुर्मुखादिभिः प्रभुः ।
MT-17-256c	ससार तौ हरानुगौ प्रभक्षकौ स सात्त्वताम्‌ ॥
MT-17-257a	समस्तयादवान्‌ रणे विधूय तौ जनार्दनम्‌ ।
MT-17-257c	उपेत्य चांसगौ हरेरदंशतां सुकर्णकौ ॥ 
MT-17-258a	स तौ भुजप्रवेगतो विधूय शङ्खरालये ।
MT-17-258c	न्यपातयद्‌ बलार्णवोऽमितस्य किं तदुच्यते ॥
MT-17-259a	प्रभक्षयन्तमोजसा हिडिम्बमुद्धतं बलम्‌ ।
MT-17-259c	सहोग्रसेनको ययौ पिता हरेः शरान्‌ क्षिपन्‌ ॥
MT-17-260a	तयो रथौ सहायुधौ प्रभक्ष्य राक्षसो बली ।
MT-17-260c	प्रगृह्य तावभाषत प्रयातमाशु मे मुखम्‌ ॥
MT-17-261a	तदा गदावरायुधः सहैव हंसभूभृता ।
MT-17-261c	प्रयुद्ध्यमान आययौ विहाय तं हलायुधः ॥
MT-17-262a	तमागतं समीक्ष्य तौ विहाय राक्षसाधिपः ।
MT-17-262c	उपेत्य मुष्टिनाऽहनद्‌ बलं स वक्षसि क्रुधा ॥
MT-17-263a	उभौ हि बाहुषाळिनावयुद्ध्यतां च मुष्टिभिः ।
MT-17-263c	चिरं प्रयुद्ध्य तं बलोऽग्रहीत्‌ स जङ्घयोर्विभुः ॥
MT-17-264a	अथैनमुद्धृतं बलाद्‌ बलः स दूरमाक्षिपत्‌ ।
MT-17-264c	पपात पादयोजने स नाऽजगाम तं पुनः ॥
MT-17-265a	विहाय सैनिकांश्‍च तौ नृपौ ययौ वनाय सः ।
MT-17-265c	निहत्य तस्य राक्षसान्‌ हलायुधो ननाद ह ॥
MT-17-266a	गदस्तु साल्वभूभृता वयोगतेन योधयन्‌ ।
MT-17-266c	विवाहनं निरायुधं चकार सोऽप्यपाद्रवत्‌ ॥
MT-17-267a	सुतेन तस्य कन्यसा युयोध सात्यकी रथी ।
MT-17-267c	वरास्त्रशस्त्रयोधिनौ विजह्रतुश्‍च तावुभौ ॥
MT-17-268a	चिरं प्रयुद्ध्य सात्यकिः स हंसकन्यसा बली ।
MT-17-268c	शतं सपञ्चकं रणे चकर्त तस्य धन्वनाम्‌ ॥
MT-17-269a	स खड्‌गचर्मभृद्‌ रणेऽभ्ययात्‌ सुतात्मजं शिनेः ।
MT-17-269c	स चैनमभ्ययात्‌ तथा वरासिचर्मभृद्‌ विभीः ॥
MT-17-270a	द्विषोडशप्रभेदकं वरासियुद्धमश्रमौ ।
MT-17-270c	प्रदर्श्य निर्विशेषकावुभौ व्यवस्थितौ चिरम्‌ ॥
MT-17-271a	परस्परान्तरैषिणौ नचान्तरं व्यपश्यताम्‌ ।
MT-17-271c	ततो विहाय सङ्गरं गतौ निरर्थकं त्विति ॥
MT-17-272a	ततः स हंससंयुतो जगाम योद्धुमच्युतम्‌ ।
MT-17-272c	क्षणेन तौ निरायुधौ चकार केशवः शरैः ॥
MT-17-273a	हतं च सैन्यमेतयोश्‍चतुर्थभागशेषितम्‌ ।
MT-17-273c	क्षणेन केशवेन तद्भयादपेयतुश्‍च तौ ॥
MT-17-274a	स पुष्करेक्षणस्तदा सुरैर्नुतोऽथ पुष्करे ।
MT-17-274c	उवास तां निशां प्रभुः सयादवोऽमितप्रभः ॥
MT-17-275a	परे दिने जनार्दनो नृपत्मजौ प्रविद्रुतौ ।
MT-17-275c	यमस्वसुस्तटे प्रभुः समाससाद पृष्ठतः ॥
MT-17-276a	स रौहिणेयसंयुतः समन्वितश्‍च सेनया ।
MT-17-276c	स्वशिष्टसेनया वृतौ पलायिनाववारयत्‌ ॥
MT-17-277a	निवृत्य तौ स्वसेनया शरोत्तमैर्ववर्षतुः ।
MT-17-277c	सुकोपितौ समस्तशो यदूनवार्यपौरुषौ ॥
MT-17-278a	अथाऽससाद हंसको हलायुधं महाधनुः ।
MT-17-278c	अनन्तरोऽस्य सात्यकिं गदं च सर्वसैनिकान्‌ ॥
MT-17-279a	स सात्यकिं निरायुधं विवाहनं विवर्मकम्‌ । 
MT-17-279c	व्यधाद्‌ गदं च तौ रणं विहाय हापजग्मतुः ॥
MT-17-280a	विधूय सैनिकांश्‍च सः प्रगृह्य चापमाततम्‌ ।
MT-17-280c	हरिं जगाम चोन्नदन्‌ महास्त्रशस्त्रवर्षणः ॥
MT-17-281a	तमाशु केशवोऽरिहा समस्तसाधनोज्झितम्‌ ।
MT-17-281c	क्षणाच्चकार सोऽप्यगाद्‌ विसृज्य तं हलायुधम्‌ ॥
MT-17-282a	हलायुधो निरायुधं विधाय हंसमोजसा ।
MT-17-282c	विकृष्टचाप आगतं ददर्श तस्य चानुजम्‌ ॥
MT-17-283a	स हंस आशु कार्मुकं पुनः प्रगृह्य तं बलम्‌ ।
MT-17-283c	यदाऽऽससाद केशवो न्यवारयत्‌ तमोजसा ॥
MT-17-284a	शिनेः सुतात्मजोऽप्यसौ विहाय हंसकानुजम्‌ ।
MT-17-284c	रथान्तरं समास्थितो जगाम तातमस्य च ॥
MT-17-285a	वयोगतः पिता तयोर्युयोध तेन वृष्णिना ।
MT-17-285c	शरं च कण्ठकूबरे व्यसर्जयत्‌ स सात्यकेः ॥
MT-17-286a	स सात्यकिर्दृढाहतो जगाम मोहमाशु च ।
MT-17-286c	सुलब्धसञ्ज्ञ उत्थितः समाददेऽर्द्धचन्द्रकम्‌ ॥
MT-17-287a	स तेन तच्छिरो बली चकर्त शुक्लमूर्धजम्‌ ।
MT-17-287c	यदम्बयाऽभिकामितं पुरा पपात तत्‌ क्षितौ ॥
MT-17-288a	नदंश्‍च सात्यकिर्हरेर्जगाम पार्श्‍वमुद्धतः ।
MT-17-288c	बलोऽपि हंसकानुजं युयोध सेनया युतम्‌ ॥
MT-17-289a	हरिस्तु हंसमुल्बणैः शरैः समर्दयन्‌ बलम्‌ ।
MT-17-289c	जघान तस्य सर्वशो न कश्‍चिदत्र शेषितः ॥
MT-17-290a	स एक एव केशवं महास्त्रमुक्‌ ससार ह ।
MT-17-290c	निवार्य तानि सर्वशो हरिनिर्जास्त्रमाददे ॥
MT-17-291a	स वैष्णवास्त्रमुद्यतं निरीक्ष्य यानतो महीम्‌ ।
MT-17-291c	गतः पराद्रवद्‌ भयात्‌ पपात यामुनोदके ॥
MT-17-292a	वरास्त्रपाणिरीश्‍वरः पदाऽहनच्छिरस्यमुम्‌ ।
MT-17-292c	स मूर्च्छितो मुखेऽपतन्महाभुजङ्गमस्य ह ॥
MT-17-293a	स धार्तराष्ट्रकोदरे यथा तमोऽन्धमेयिवान्‌ ।
MT-17-293c	तथा सुदुःखसंयुतो वसन्‌ मनोः परं म्रियेत्‌ ॥
MT-17-294a	ततोऽन्धमेव तत्‌ तमो हरेर्द्विडेति निश्‍चयात्‌ ।
MT-17-294c	तदाऽस्य चानुजोऽग्रजं विमार्गयन्‌ जलेऽपतत्‌ ॥
MT-17-295a	विहाय रोहिणीसुतं जले निमज्ज्य मार्गयन्‌ । 
MT-17-295c	अपश्यमान आत्मनो व्यपाटयच्च काकुदम्‌ ॥
MT-17-295c	विहाय देहमुल्बणं तमोऽवतीर्य चाग्रजम्‌ ।
MT-17-295c	प्रतीक्षमाण उल्बणं समत्ति तत्‌ सुखेतरम्‌ ॥
MT-17-295c	ततो हरिर्बलैर्युतो बलान्वितो मुनीश्‍वरैः ।
MT-17-295c	समं कुशस्थलीं ययौ स्तुतः कशङ्खरादिभिः ॥
MT-17-295c	स्वकीयपादपल्लवाश्रयं जनं प्रहर्षयन्‌ ।
MT-17-295c	उवास नित्यसत्सुखार्णवो रमापतिर्गृहे ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये हंसडिभकवधो नाम सप्तदशोऽध्यायः ॥ 17 ॥

Adhyaya 18

अथ अष्टादशोऽध्यायः

MT-18-001a	यदा रामादवाप्तानि दिव्यास्त्राणि प्रपेदिरे ।
MT-18-001c	द्रोणात्‌ कुमारास्तेष्वासीत्‌ सर्वेष्वप्यधिकोऽर्जुनः ॥
MT-18-002a	निजप्रतिभया जानन्‌ सर्वास्त्राणि ततोऽधिकम्‌ ।
MT-18-002c	नास्त्रयुद्धं क्वचिद्‌ भीमो मन्यते धर्ममञ्जसा ॥
MT-18-003a	नहि भागवतो धर्मो देवताभ्युपयाचनम्‌ ।
MT-18-003c	ज्ञानभक्ती हरेस्तृप्तिं विना विष्णोरपि क्वचित्‌ ॥
MT-18-004a	नाऽकाङ्क्ष्यं किमुतान्येभ्यो ह्यस्त्रं काम्यफलप्रदम्‌ ।
MT-18-004c	शुद्धे भागवते धर्मे निरतो यद्‌ वृकोदरः ॥
MT-18-005a	न काम्यकर्मकृत्‌ तस्मान्नायाचद्‌ देवमानुषान्‌ ।
MT-18-005c	न हरिश्‍चार्थितस्तेन कदाचित्‌ कामलिप्सया ॥
MT-18-006a	भिक्षामटंश्‍च हुङ्कारात्‌ करवद्‌ वैश्यतोऽग्रहीत्‌ ।
MT-18-006c	नान्यदेवा नतास्तेन वासुदेवान्न पूजिताः ॥
MT-18-007a	न प्रतीपं हरेः क्वापि स करोति कथञ्चन ।
MT-18-007c	अनुपस्कारिणो युद्धे नाभियाति ह्युपस्करी ॥
MT-18-008a	नापयाति युधः क्वापि न क्वचिच्छद्म चाऽचरेत्‌ ।
MT-18-008c	नैवोर्ध्वदैहिकानुज्ञामवैष्णवकृतेऽकरोत्‌ ॥
MT-18-009a	न करोति स्वयं नैषां प्रियमप्याचरेत्‌ क्वचित्‌ ।
MT-18-009c	सख्यं नावैष्णवैश्‍चक्रे प्रतीपं वैष्णवे न च ॥
MT-18-010a	परोक्षेऽपि हरेर्निन्दाकृतो जिह्वां छिनत्ति च ।
MT-18-010c	प्रतीपकारिणो हन्ति विष्णोर्वैनानजीघनत्‌ ॥
MT-18-011a	न संशयं कदाऽप्येष धर्मे ज्ञानेऽपि वाऽकरोत्‌ ।
MT-18-011c	विद्योपजीवनं नैष चकाराऽपद्यपि क्वचित्‌ ॥
MT-18-012a	अतो न धर्मनहुषौ प्रत्युवाच कथञ्चन ।
MT-18-012c	आज्ञयैव हरेर्द्रौणेरस्त्राण्यस्त्रैरशातयत्‌ ॥
MT-18-013a	अदृश्योऽलम्बुसो भग्नो नान्यत्र तु कथञ्चन ।
MT-18-013c	नह्यस्त्रयुद्धे सदृशो द्रौणेरस्त्यर्जुनादृते ॥
MT-18-014a	सर्ववित्त्वं ततो भीमे प्रदर्शयितुमीश्‍वरः ।
MT-18-014c	अदादाज्ञामस्त्रयुद्धे तथैवालम्बुसं प्रति ॥
MT-18-015a	प्रत्यक्षीभूतदेवेषु बन्धुज्येष्ठेषु वा नतिम्‌ ।
MT-18-015c	मर्यादास्थितयेऽशासद्‌ भगवान्‌ पुरुषोत्तमः ॥
MT-18-016a	तत्रापि विष्णुमेवासौ नमेन्नान्यं कथञ्चन ।
MT-18-016c	आज्ञयैवास्त्रदेवांश्‍च प्रेरयामास नार्थनात्‌ ॥
MT-18-017a	अन्वेनमेव तद्धर्मे कृष्णैका संस्थिता सदा ।
MT-18-017c	धृतराष्ट्रादपि वरं ततो नाऽत्मार्थमग्रहीत्‌ ॥
MT-18-018a	नाशपद्‌ धार्तराष्ट्रांश्‍च महापद्यपि सा ततः ।
MT-18-018c	न वाचा मनसा वाऽपि प्रतीपं केशवेऽचरत्‌ ॥
MT-18-019a	अन्ये भागवतत्वेऽपि छिन्नधर्माः क्वचित्क्वचित्‌ ।
MT-18-019c	स्यमन्तकार्थे रामोऽपि कृष्णस्य विमनाऽभवत्‌ ॥
MT-18-020a	अवमेनेऽर्जुनः कृष्णं विप्रस्य शिशुरक्षणे ।
MT-18-020c	प्रद्युम्न उद्धवः साम्बोऽनिरुद्धाद्याश्‍च सर्वशः ॥
MT-18-021a	हरेरिष्टं सुभद्रायाः फल्गुने दानमञ्जसा ।
MT-18-021c	ज्ञात्वाऽपि रुरुधुः सम्यक्‌ सात्यकिः कृष्णसम्मितम्‌ ॥
MT-18-022a	कदाचिन्मन्यते पार्थं धर्मजोऽपि नरं हरिम्‌ ।
MT-18-022c	मत्वाऽबिभेज्जरासन्धवधे कृष्णमुदीरितुम्‌ ॥
MT-18-023a	बन्धनं शङ्कमानो हि कृष्णस्य विदुरोऽपि तु ।
MT-18-023c	कौरवेयसभामध्ये नावतारमरोचयत्‌ ॥
MT-18-024a	नकुलः करदानाय प्रेषयामास केशवे ।
MT-18-024c	अवमेने हरेर्बुद्धिं सहदेवः कुलक्षयात्‌ ॥
MT-18-025a	देवकीवसुदेवाद्या मेनिरे मानुषं हरिम्‌ ।
MT-18-025c	भीष्मस्तु भार्गवं राममवमेने युयोध च ॥
MT-18-026a	द्रोणकर्णद्रौणिकृपाः कृष्णाभावे मनो दधुः ।
MT-18-026c	देवाः शिवाद्या अपि तु विरोधं चक्रिरे क्वचित्‌ ॥
MT-18-027a	ऋषिमानुषगन्धर्वा वक्तव्याः किमतः परम्‌ ।
MT-18-027c	जन्मजन्मान्तरेऽज्ञानादवजानन्ति यत्‌ सदा ॥
MT-18-028a	तस्मादेको वायुरेव धर्मे भागवते स्थितः ।
MT-18-028c	लक्ष्मीः सरस्वती चेति परशुक्लत्रयं श्रुतम्‌ ॥
MT-18-029a	सर्वमेतच्च कथितं तत्र तत्रामितात्मना ।
MT-18-029c	व्यासेनैव पुराणेषु भारते च स्वसंविदा ॥
MT-18-030a	यदा ते सर्वशस्त्रास्त्रवेदिनो राजपुत्रकाः ।
MT-18-030c	बभूवू रङ्घमध्ये तान्‌ भारद्वजोऽप्यदर्शयत्‌ ॥
MT-18-031a	रक्तचन्दनसत्पुष्पवस्त्रशस्त्रगुळोदनैः ।
MT-18-031c	सम्पूज्य भार्गवं राममनुजज्ञे कुमारकान्‌ ॥
MT-18-032a	ते भीष्मद्रोणविदुरगान्धारीधृतराष्ट्रकान्‌ ।
MT-18-032c	सराजमण्डलान्‌ नत्वा कुन्तीं चादर्शयञ्छ्रमम्‌ ॥
MT-18-033a	सर्वैः प्रदर्शितेऽस्त्रे तु द्रोणादात्तमहास्त्रवित्‌ ।
MT-18-033c	द्रौणिरस्त्राण्यमेयानि दर्शयामास चाधिकम्‌ ॥
MT-18-034a	ततोऽप्यतितरां पार्थो दिव्यास्त्राणि व्यदर्शयत्‌ ।
MT-18-034c	अविध्यन्माशके पादे पक्षिणः पक्ष्म एव च ॥
MT-18-035a	एवमादीनि चित्राणि बहून्येष व्यदर्शयत्‌ ।
MT-18-035c	तदैव कर्ण आगत्य रामोपात्तास्त्रसम्पदम्‌ ॥
MT-18-036a	दर्शयन्नधिकः पार्थादभूद्‌ राजन्यसंसदि ।
MT-18-036c	कुन्ती निजं सुतं ज्ञात्वा लज्जया नावदच्च तम्‌ ॥
MT-18-037a	पार्थोऽसहंस्तं युद्धायैवाऽह्वयामास संसदि ।
MT-18-037c	रणायाक्षत्रियाह्वानं जानन्‌ धर्मप्रतीपकम्‌ ॥
MT-18-038a	भीमो निवार्य बीभत्सुं कर्णायादात्‌ प्रतोदकम्‌ ।
MT-18-038c	अक्षत्रसंस्कारयुतो जातोऽपि क्षत्रिये कुले ॥
MT-18-039a	न क्षत्रियो हि भवति यथा व्रात्यो द्विजोत्तमः ।
MT-18-039c	निरुत्तरे कृते कर्णे भीमेनैव सुयोधनः ॥
MT-18-040a	अभ्यषेचयदङ्गेषु राजानं पित्रनुज्ञया ।
MT-18-040c	धृतराष्ट्रः पक्षपातात्‌ पुत्रस्यानु वशोऽभवत्‌ ॥
MT-18-041a	अभिषिक्ते तदा कर्णे प्रायादधिरथः पिता ।
MT-18-041c	सर्वराजसदोमध्ये ववन्दे तं वृषा तदा ।
MT-18-042a	तुतुषुः कर्मणा तस्य सन्तः सर्वे समागताः ॥
MT-18-042c	भीमदुर्योधनौ तत्र शिक्षासन्दर्शनच्छलात्‌ ।
MT-18-043a	समादाय गदे गुर्वी संरम्भादभ्युदीयतुः ॥
MT-18-043c	देवासुरमनुष्यादि जगदेतच्चराचरम्‌ ।
MT-18-044a	सर्वं तदा द्विधा भूतं भीमदुर्योधनाश्रयात्‌ ॥
MT-18-044c	देवा देवानुकूलाश्‍च भीममेव समाश्रिताः ।
MT-18-045a	असुरा आसुराश्‍चैव दुर्योधनसमाश्रयाः ।
MT-18-045c	द्विधाभूता मानुषाश्‍च देवासुरविभेदतः ॥
MT-18-046a	जय भीम महाबाहो जय दुर्योधनेति च ।
MT-18-046c	हुङ्कारांश्‍चैव भिट्कारांश्‍चक्रुर्देवासुरा अपि ॥
MT-18-047a	दृष्ट्वा जगत्‌ सुसंरब्धं द्रोणोऽथ द्विजसत्तमः ।
MT-18-047c	नेदं जगद्‌ विनश्येत भीमदुर्योधनाश्रयात्‌ ।
MT-18-048a	इति पुत्रेण तौ वीरौ न्यवारयदरिन्दमौ ॥
MT-18-048c	स्वकीयायांस्वकीयायां योग्यतायां न तु क्वचित्‌ ।
MT-18-049a	युवयोः सम इत्युक्त्वा द्रौणिरेतौ न्यवारयत्‌ ।
MT-18-049c	द्रोणाज्ञया वारितौ तौ ययतुः स्वं स्वमालयम्‌ ॥
MT-18-050a	सुरासुरान्‌ सुसंरब्धान्‌ कालेन द्रक्ष्यथेति च ।
MT-18-050c	ब्रह्मा निवार्य ससुरो ययौ सेशः स्वमालयम्‌ ॥
MT-18-051a	कर्णं हस्ते प्रगृह्यैव धार्तराष्ट्रो गृहं ययौ ।
MT-18-051c	पार्थं हस्ते प्रगृह्यैव भीमः प्रायात्‌ स्वमालयम्‌ ॥
MT-18-052a	पार्थेन कर्णो हन्तव्य इत्यासीद्‌ भीमनिश्‍चयः ।
MT-18-052c	वैपरीत्येन तस्याऽसीद्‌ दुर्योधनविनिश्‍चियः ॥
MT-18-053a	तदर्थं नीतिमतुलां चक्रतुस्तावुभावपि ।
MT-18-053c	तथोत्कर्षे फल्गुनस्य यशसो विजयस्य च ॥
MT-18-054a	उद्योग आसीद्‌ भीमस्य धार्तराष्ट्रस्य चान्यथा ।
MT-18-054c	भीमार्थं केशवोऽन्ये च देवाः फल्गुनपक्षिणः ॥
MT-18-055a	आसन्‌ यथैव रामाद्याः सङ्ग्रहेण हनूमतः ।
MT-18-055c	सुराः सुग्रीवपक्षस्थाः पूर्वमासंस्तथैव हि ॥
MT-18-056a	तदर्थमेव भीमस्य ह्यनुजत्वं सुरेश्‍वरः ।
MT-18-056c	आप पूर्वानुतापेन तेन भीमस्तथाऽकरोत्‌ ॥
MT-18-057a	दुर्योधनार्थं कर्णस्य पक्षिणो दैत्यदानवाः ।
MT-18-057c	आसुः सर्वे ग्लहावेतावासतुः कर्णफल्गुनौ ॥
MT-18-058a	अथ पृष्टो दक्षिणार्थं द्रोण आह कुमारकान्‌ ।
MT-18-058c	बध्वा पाञ्चालराजानं दत्तेत्यूचुस्तथेति ते ॥
MT-18-059a	ते धार्तराष्ट्राः कर्णेन सहिताः पाण्डवा अपि ।
MT-18-059c	ययुर्द्रोणेन सहिताः पाञ्चालनगरं प्रति ॥
MT-18-060a	अथाऽह भीमः सामर्थ्यविवेकाभीप्सया गुरुम्‌ ।
MT-18-060c	गर्व एष कुमाराणामनिवार्यो द्विजोत्तम ।
MT-18-060e	गच्छन्त्वेतेऽग्रतो नैषां वशगो द्रुपदो भवेत्‌ ॥
MT-18-061a	निवृत्तेष्वकृतार्थेषु वयं बध्वा रिपुं तव ।
MT-18-061c	आनयाम न सन्देह इति तस्थौ ससोदरः ॥
MT-18-062a	सद्रोणकेषु पार्थेषु स्थितेष्वन्ये ससूतजाः ।
MT-18-062c	ययुरात्तप्रहरणाः पाञ्चालान्तःपुरं द्रुतम्‌ ॥
MT-18-063a	कुमारान्‌ ग्रहणेप्सूंस्तानुपयातानुदीक्ष्य सः ।
MT-18-063c	अक्षोहिणीत्रितययुङ्‌ निस्सृतो द्रुपदो गृहात्‌ ॥
MT-18-064a	ते शरैरभिवर्षन्तः परिवार्य कुमारकान्‌ ।
MT-18-064c	अर्दयामासुरुद्‌वृृत्तान्‌ स्त्रियो बालाश्‍च सर्वशः ॥
MT-18-065a	हर्म्यसंस्थाः स्त्रियो बाला ग्रावभिर्मुसलैरपि ।
MT-18-065c	अत्यर्थमर्दयामासुः कुमारान्‌ सुसुखेधितान्‌ ॥
MT-18-066a	द्रुपदस्य वरो ह्यस्ति सूर्यदत्तस्तपोबलात्‌ ।
MT-18-066c	आ योजनात्‌ पुरमुप न त्वा जेष्यति कश्‍चन ॥
MT-18-067a	इति तेन वरेणैव सुखसंवर्द्धिताश्‍च ते ।
MT-18-067c	भग्नाः कुमारा आवृत्य दुद्रुवुर्यत्र पाण्डवाः ॥
MT-18-068a	स्त्रीबालवृद्धसहितैः पाञ्चालैरप्यनुद्रुताः ।
MT-18-068c	भीमार्जुनेति वाशन्तो ययुर्यत्र स्म पाण्डवाः ॥
MT-18-069a	तान्‌ प्रभग्नान्‌ समालोक्य भीमः प्रहरतां वरः ।
MT-18-069c	आरुरोह रथं वीरः पुर आत्तशरासनः ॥
MT-18-070a	तमन्वयादिन्द्रसुतो यमौ तस्यैव चक्रयोः ।
MT-18-070c	युधिष्ठिरस्तु द्रोणेन सह तस्थौ निरीक्षकः ॥
MT-18-071a	आयान्तमग्रतो दृष्ट्वा भीममात्तशरासनम्‌ ।
MT-18-071c	दुद्रुवुः सर्वपाञ्चालाः विविशुः पुरमेव च ॥
MT-18-072a	द्रुपदस्त्वभ्ययाद्‌ भीमं सपुत्रः सारसेनया ।
MT-18-072c	चक्ररक्षौ तु तस्याऽस्तां युधामन्यूत्तमौजसौ ॥
MT-18-073a	धात्रर्यमावेशयुतौ विश्‍वावसुपरावसू ।
MT-18-073c	सुतौ तस्य महावीर्यौ सत्यजित्‌ पृष्ठतोऽभवत्‌ ॥
MT-18-074a	स मित्रांशयुतो वीरश्‍चित्रसेनो महारथः ।
MT-18-074c	अग्रतस्तु शिखण्ड्यागाद्‌ रथोदारः शरान्‌ क्षिपन्‌ ॥
MT-18-075a	जनमेजयस्तमन्वेव पूर्वं चित्ररथो हि यः ।
MT-18-075c	त्वष्टुरावेशसंयुक्तः स शरानभ्यवर्षत ॥
MT-18-076a	तावुभौ विरथौ कृत्वा विचापौ च विवर्मकौ ।
MT-18-076c	भीमो जघान तां सेनां सवाजिरथकुञ्जराम्‌ ॥
MT-18-077a	अथैनं शरवर्षेण युधामन्यूत्तमौजसौ ।
MT-18-077c	अभीयतुस्तौ विरथौ चक्रे भीमो निरायुधौ ॥
MT-18-078a	हस्तप्राप्तं च पाञ्चालं नाग्रहीत्‌ स वृकोदरः ।
MT-18-078c	गुर्वर्थामर्जुनस्योर्वीं प्रतिज्ञां कर्तुमप्यृताम्‌ ।
MT-18-079a	मानभङ्गाय कर्णस्य पार्थमेव न्ययोजयत्‌ ॥
MT-18-079c	स शरान्‌ क्षिपतस्तस्य पाञ्चालस्यार्जुनो द्रुतम्‌ ।
MT-18-080a	पुप्लुवे स्यन्दने चापं छित्वा तं चाग्रहीत्‌ क्षणात्‌ ।
MT-18-080c	सिंहो मृगमिवाऽदाय स्वरथे चाभिपेतिवान्‌ ॥
MT-18-081a	अथ प्रकुपितं सैन्यं फल्गुनं पर्यवारयत्‌ ।
MT-18-081c	जघान भीमस्तरसा तत्‌ सैन्यं शरवृष्टिभिः ॥
MT-18-082a	अथ सत्यजिदभ्यागात्‌ पार्थं मुञ्चञ्छरान्‌ बहून्‌ ।
MT-18-082c	तमर्जुनः क्षणेनैव चक्रे विरथकार्मुकम्‌ ॥
MT-18-083a	घ्नन्तं भीमं पुनः सैन्यमर्जुनः प्राह मा भवान्‌ ।
MT-18-083c	सेनामर्हति राज्ञोऽस्य वीर हन्तुमशेषतः ॥
MT-18-084a	सम्बन्धयोग्यस्तातस्य सखाऽयं नः सुधार्मिकः ।
MT-18-084c	नेष्याम एनमेवातो गुरोर्वचनगौरवात्‌ ॥
MT-18-085a	स्नेहपाशं ततश्‍चक्रे बीभत्सौ द्रुपदोऽधिकम्‌ ।
MT-18-085c	ततः सेनां विहायैव भीमो बीभत्सुमन्वयात्‌ ॥
MT-18-086a	मुक्ता कथञ्चिद्‌ भीमात् स्यात्‌ सा सेना दुद्रुवे भयात्‌ ।
MT-18-086c	द्रुपदं स्थापयामासाथार्जुनो द्रोणसन्निधौ ॥
MT-18-087a	पप्रच्छैनं तदा द्रोणसख्यमस्त्युत नेति ह ।
MT-18-087c	अस्तीदानीमिति प्राह द्रुपदोऽङ्गिरसां वरम्‌ ॥
MT-18-088a	अथाऽह द्रुपदं द्रोणः सख्यमिच्छेऽक्षयं तव ।
MT-18-088c	न ह्यराज्ञा भवेत्‌ सख्यं तवेतीदंं कृतं मया ॥
MT-18-089a	न विप्रधर्मो यद्‌ युद्धमतस्त्वं न मया धृतः ।
MT-18-089c	शिष्यैरेतत्‌ कारितं मे तव सख्यमभीप्सता ॥
MT-18-090a	अतः सख्यार्थमेवाद्य त्वद्राज्यार्द्धो हृतो मया ।
MT-18-090c	गङ्गाया दक्षिणे कूले त्वं राजैवोत्तरे त्वहम्‌ ।
MT-18-091a	न ह्यराजत्व एकस्य सख्यं स्यादावयोः सखे ॥
MT-18-091c	इत्युक्त्वोन्मुच्य तं द्रोणो राज्यार्द्धं गृह्य चामुतः ।
MT-18-092a	ययौ शिष्यैर्नागपुरं न्यवसन्‌ सुखमत्र च ।
MT-18-092c	ब्राह्मण्यत्यागभीरुः स न गृह्णन् धनुरप्यसौ ॥
MT-18-093a	धार्तराष्ट्रैस्तु भीमस्य भयात्‌ पादौ प्रणम्य च ।
MT-18-093c	शरणार्थं याचितत्वात्‌ सपुत्रो युयुधे परैः ॥
MT-18-094a	एवं हरीच्छयैवासौ क्षात्रं धर्ममुपेयिवान्‌ ।
MT-18-094c	द्रुपदस्तु दिवारात्रं तप्यमानः पराभवात्‌ ॥
MT-18-095a	भीमार्जुनबलं दृष्ट्वा चेच्छन्‌ पाण्डवसंश्रयम्‌ ।
MT-18-095c	सम्बन्धीत्यर्जुनवचश्‍चिकीर्षुः सत्यमेव च ॥
MT-18-096a	मार्दवं चार्जुने दृष्ट्वा सुतामैच्छत्‌ तदर्थतः ।
MT-18-096c	पुत्रं च द्रोणहन्तारमिच्छन्‌ विप्रवरौ ययौ ॥
MT-18-097a	याजोपयाजावानीयाथार्बुदेन गवां नृपः ।
MT-18-097c	चकारेष्टिं तु तद्भार्या द्विजाभ्यामत्र चाऽहुता ॥
MT-18-098a	द्रुपदात्‌ सुतलब्ध्यर्थं साऽहङ्काराद्‌ व्यळम्बयत्‌ ।
MT-18-098c	किमेतयेत्यवज्ञाय तावुभौ विप्रसत्तमौ ॥
MT-18-099a	अजुह्वतां तत्पुत्रार्थं पत्न्याः प्राश्यं हविस्तदा ।
MT-18-099c	हुते हविषि मन्त्राभ्यां वैष्णवाभ्यां तदैव हि ॥
MT-18-100a	दीप्ताङ्गारनिभो वह्निः कुण्डमध्यात्‌ समुत्थितः ।
MT-18-100c	किरीटी कुण्डली दीप्तो हेममाली वरासिमान्‌ ॥
MT-18-101a	रथेनाऽदित्यवर्णेन नदन्‌ द्रुपदमाद्रवत् ।
MT-18-101c	धृष्टत्वाद्‌ द्योतनत्वाच्च धृष्टद्युम्न इतीरितः ॥
MT-18-102a	मुनिभिर्द्रुपदेनापि सर्ववेदार्थतत्त्ववित्‌ ।
MT-18-102c	अन्वेनं भारती साक्षाद्‌ वेदिमध्यात्‌ समुत्थिता ॥
MT-18-103a	प्राणो हि भरतो नाम सर्वस्य भरणाच्छ्रुतः ।
MT-18-103c	तद्भार्या भारती नाम वेदरूपा सरस्वती ॥
MT-18-104a	शंरूपमाश्रिता वायुं श्रीरित्येव च कीर्तिता ।
MT-18-104c	आवेशयुक्ता शच्याश्‍च श्यामळायास्तथोषसः ॥
MT-18-105a	ताश्‍चेन्द्रधर्मनासत्यसंश्रयाच्छ्रिय ईरिताः ।
MT-18-105c	सा कृष्णा नामतश्‍चाऽसीदुत्कृष्टत्वाद्धि योषिताम्‌ ॥
MT-18-106a	कृष्णा सा वर्णतश्‍चाऽसीदुत्कृष्टानन्दिनी च सा ।
MT-18-106c	उत्पत्तितश्‍च सर्वज्ञा सर्वाभरणभूषिता ॥
MT-18-107a	सम्प्राप्तयौवनैवाऽसीदजरा लोकसुन्दरी ।
MT-18-107c	उमांशयुक्ताऽतितरां सर्वलक्षणसंयुता ॥
MT-18-108a	पूर्वं ह्युमा च देव्यस्ताः कदाचिद्‌ भर्तृभिर्युताः ।
MT-18-108c	विलासं दर्शयामासुर्ब्रह्मणः पश्यतोऽधिकम्‌ ॥
MT-18-109a	शशाप तास्तदा ब्रह्मा मानुषीं योनिमाप्स्यथ ।
MT-18-109c	तत्रान्यगाश्‍च भवतेत्येवं शप्ताः सुराङ्गनाः ॥
MT-18-110a	विचार्य भारतीमेत्य सर्वमस्यै निवेद्य च ।
MT-18-110c	सहस्रवत्सरं चैनां शुश्रूषित्वा बभाषिरे ॥
MT-18-111a	देवि नो मानुषं प्राप्यमन्यगात्वं च सर्वथा ।
MT-18-111c	तथाऽपि मारुतादन्यं न स्पृशेम कथञ्चन ॥
MT-18-112a	ब्रह्मणैव च शप्ताः स्म पूर्वं चान्यत्र लीलया ।
MT-18-112c	एकदेहत्वमाप्यैनं यदा वञ्चयितुं गताः ॥
MT-18-113a	एकदेहा मानुषत्वमाप्स्यथ त्रिश उद्धताः ।
MT-18-113c	त्रिशो मद्वञ्चनायेता इति तेनोदिता वयम्‌ ॥
MT-18-114a	अतस्त्वयैकदेहत्वमिच्छामो देवि जन्मसु ।
MT-18-114c	चतुर्ष्वपि यतोऽस्माकं शापद्वयनिमित्ततः ॥
MT-18-115a	चतुर्जन्म भवेद् भूमौ त्वां नान्यो मारुतात्‌ व्रजेत्‌ ।
MT-18-115c	नियमोऽयं हरेर्यस्मादनादिर्नित्य एव च ॥
MT-18-116a	अतस्त्वयैकदेहान्नो नान्य आप्नोति मारुतात्‌ ।
MT-18-116c	इतीरिते तथेत्युत्तवा पार्वत्यादियुतैव सा ॥
MT-18-117a	विप्रकन्याऽभवत्‌ तत्र चतस्रः पार्वतीयुताः ।
MT-18-117c	एकदेहस्थिताश्चक्रुर्गिरीशाय तपो महत्‌ ॥
MT-18-118a	तद्देहस्था भारती तु रुद्रदेहस्थितं हरिम्‌ ।
MT-18-118c	तोषयामास तपसा कर्मैक्यार्थं धृतव्रता ॥
MT-18-119a	तस्यै स रुद्रदेहस्थो हरिः प्रादाद्‌ वरं प्रभुः ।
MT-18-119c	अनन्ततोषणं विष्णोः स्वभर्त्रा सह जन्मसु ॥
MT-18-120a	सर्वेष्वपीति चान्यासां ददौ शङ्कर एव च ।
MT-18-120c	वरं स्वभर्तृसंयोगं मानुषेष्वपि जन्मसु ॥
MT-18-121a	ततस्तदैव देहं ता विसृज्य नळनन्दिनी ।
MT-18-121c	बभूवुरिन्द्रसेनेति देहैक्येन सुसङ्गताः ॥
MT-18-122a	तदाऽऽसीन्मुद्गलो नाम मुनिस्तपसि संस्थितः ।
MT-18-122c	चकमे पुत्रिकां ब्रह्मेत्यशृणोत्‌ स कथान्तरे ॥
MT-18-123a	अपाहसत्‌ सोऽब्जयोनिं शशापैनं चतुर्मुखः ।
MT-18-123c	भारत्याद्याः पञ्च देवीर्गच्छ मानिन्नभूतये ॥
MT-18-124a	इतीरितस्तं तपसा तोषयामास मुद्गलः ।
MT-18-124c	शापानुग्रहमस्याथ चक्रे कञ्जसमुद्भवः ॥
MT-18-125a	न त्वं यास्यसि ता देवीर्मारुतस्त्वच्छरीरगः ।
MT-18-125c	यास्यति त्वं सदा मूर्च्छां गतो नैव विबुद्ध्यसे ॥
MT-18-126a	नच पापं ततस्ते स्यादित्युक्ते चैनमाविशत्‌ ।
MT-18-126c	मारुतोऽथेन्द्रसेनां च गृहीत्वाऽथाभवद्‌ गृही ॥
MT-18-127a	रेमे च स तया सार्द्धं दीर्घकालं जगत्प्रभुः ।
MT-18-127c	ततो मुद्गलमुद्बोद्ध्य ययौ च स्वं निकेतनम्‌ ॥
MT-18-128a	ततो देशान्तरं गत्वा तपश्‍चक्रे स मुद्गलः ।
MT-18-128c	सेन्द्रसेना वियुक्ताऽथ भर्त्रा चक्रे महत्‌ तपः ॥
MT-18-129a	तद्देहगा भारती तु केशवं शङ्करे स्थितम्‌ ।
MT-18-129c	तोषयामास तपसा कर्मैक्यार्थं हि पूर्ववत्‌ ॥
MT-18-130a	उमाद्या रौद्रमेवात्र तपश्‍चक्रुर्यथा पुरा ।
MT-18-130c	प्रत्यक्षे च शिवे जाते तद्देहस्थे च केशवे ॥
MT-18-131a	पृथक्पृथक्‌ स्वभर्त्राप्त्यै ताः पञ्चाप्येकदेहगाः ।
MT-18-131c	प्रार्थयामासुरभवत्‌ पञ्चकृत्वो वचो हि तत्‌ ॥
MT-18-132a	शिवदेहस्थितो विष्णुर्भारत्यै तु ददौ पतिम्‌ ।
MT-18-132c	अन्यासां शिव एवाथ प्रददौ चतुरः पतीन्‌ ॥
MT-18-133a	देव्यश्‍चतस्रस्तु तदा दत्तमात्रे वरेऽमुना ।
MT-18-133c	देवानामवतारार्थं पञ्च देव्यः स्म इत्यथ ॥
MT-18-134a	नाजानन्नेकदेहत्वाच्चिद्योगात्‌ क्षीरनीरवत्‌ ।
MT-18-134c	ताः श्रुत्वा स्वपतिं देवि नचिरात्‌ प्राप्स्यसीति च ॥
MT-18-135a	विष्णूक्तं शङ्करोक्तं च चत्वारः पतयः पृथक्‌ ।
MT-18-135c	भविष्यन्तीत्यथैकस्या मेनिरे पञ्चभर्तृताम्‌ ॥
MT-18-136a	रुरुदुश्‍चैकदेहस्था एकैवाहमिति स्थिताः ।
MT-18-136c	अथाभ्यगान्महेन्द्रोऽत्र सोऽब्रवीत्‌ तां वरस्त्रियम्‌ ॥
MT-18-137a	किमर्थं रोदिषीत्येव साऽब्रवीद्‌ वटुरूपिणम्‌ ।
MT-18-137c	शङ्खरं दर्शयित्वैव पञ्चभर्तृत्वमेष मे ॥
MT-18-138a	वरार्थमर्थितः प्रादादिति तं शिव इत्यथ ।
MT-18-138c	अजानन्‌ शक्र आहोच्चैः किमेतद्‌ भुवनत्रये ॥
MT-18-139a	मत्पालिते योषितं त्वं वृथा शपसि दुर्मते ।
MT-18-139c	इतीरिते शिवः प्राह पत मानुष्यमाप्नुहि ॥
MT-18-140a	अस्याश्‍च भर्ता भवसि त्वामेवैषा वरिष्यति ।
MT-18-140c	पश्यात्र मदवज्ञानात्‌ पतितांस्त्वादृशान्‌ सुरान्‌ ॥
MT-18-141a	गिरेरधस्तादस्यैवेत्युक्तोऽसौ पाकशासनः ।
MT-18-141c	उद्बबर्ह गिरिं तं तु ददर्शात्र च तान्‌ सुरान्‌ ॥
MT-18-142a	पूर्वेन्द्रान्‌ मारुतवृषनासत्यांश्‍चतुरः स्थितान्‌ ।
MT-18-142c	मानुषेष्ववताराय मन्त्रं रहसि कुर्वतः ॥
MT-18-143a	ततो वरेण्यं वरदं विष्णुं प्राप्य स वासवः ।
MT-18-143c	तत्प्रसादान्नरांशेन युक्तो भूमावजायत ॥
MT-18-144a	मदवज्ञानिमित्तेन पतिता इति तान्‌ सुरान्‌ ।
MT-18-144c	मारुतादीन्‌ मृषाऽवादीरिति ब्रह्मा शिवं तदा ॥
MT-18-145a	शशाप मानुषेषु त्वं क्षिप्रं जातः पराभवम्‌ ।
MT-18-145c	शक्रान्नरतनोर्यासि यस्मै त्वं तु मृषाऽवदः ॥
MT-18-146a	मच्छप्तानां च देवीनामविचार्य मया यतः ।
MT-18-146c	पतियोगवरं प्रादा नावाप्स्यसि ततः प्रियाम्‌ ॥
MT-18-147a	मानुषेषु ततः पश्‍चाद्‌ भारतीदेहनिर्गताम्‌ ।
MT-18-147c	स्वलोके प्राप्स्यसि स्वार्थे वरोऽयं ते मृषा भवेत्‌ ॥
MT-18-148a	एषा सा द्रौपदी नाम पञ्चदेवीतनुर्भवेत्‌ ।
MT-18-148c	मृषावाग्‌ येषु ते प्रोक्ता मारुताद्यास्तु तेऽखिलाः ॥
MT-18-149a	तासां पतित्वमाप्स्यन्ति भारत्यैव तु पार्वती ।
MT-18-149c	संयुक्ता व्यवहारेषु प्रवर्तेत नचान्यथा ॥
MT-18-150a	एते हि मारुताद्यास्ते देवकार्यार्थगौरवात्‌ ।
MT-18-150c	जाता इति श्रुतिस्तत्र नावज्ञा तेऽत्र कारणम्‌ ॥
MT-18-151a	दीर्घकालं मनुष्येषु ततस्त्वं स्थितिमाप्स्यसि ।
MT-18-151c	इत्युक्त्वा प्रययौ ब्रह्मा सोऽश्‍वत्थामा शिवोऽभवत्‌ ॥
MT-18-152a	पञ्चदेवीतनुस्त्वेषा द्रौपदी नाम चाभवत्‌ ।
MT-18-152c	वेदेषु सपुराणेषु भारते चावगम्यते ॥
MT-18-153a	उक्तोऽर्थः सर्व एवायं तथा पूर्वोदिताश्‍च ये ।
MT-18-153c	मुमुदुः सर्वपाञ्चाला जातयोः सुतयोस्तयोः ॥
MT-18-154a	मानुषान्नोपभोगेन संसर्गान्मानुषेषु च ।
MT-18-154c	मनुष्यपुत्रतायाश्‍च भावो मानुष एतयोः ॥
MT-18-155a	अभून्नातितरामासीत्‌ तदयोनित्वहेतुतः ।
MT-18-155c	याजोपयाजौ तावेव दयिता द्रुपदस्य सा ॥
MT-18-156a	मातृस्नेहार्थमनयोर्ययाचे ददतुश्‍च तौ ।
MT-18-156c	जातमात्मनिहन्तारं भारद्वाजो निशम्य तम्‌ ॥
MT-18-157a	यशोर्थमस्त्राणि ददावग्रहीत्‌ सोऽपि लोभतः ।
MT-18-157c	रामास्त्राणां दुर्लभत्वात्‌ त्रिदशेष्वपि वीर्यवान्‌ ॥
MT-18-158a	भीमार्जुनाभ्यां बद्धं तं श्रुत्वा पाञ्चालभूपतिम्‌ ।
MT-18-158c	प्राहिणोत्‌ कृतवर्माणं पाण्डवानां जनार्दनः ॥
MT-18-159a	पाण्डवेष्वतुलां प्रीतिं लोके ख्यापयितुं प्रभुः ।
MT-18-159c	समान्य पाण्डवान्‌ सोऽपि शूरानुजसुतासुतः ॥
MT-18-160a	तैर्मानितः कृष्णभक्त्या भ्रातृत्वाच्च हरिं ययौ ।
MT-18-160c	ततःप्रभृति सन्त्यज्य देवपक्षा जरासुतम्‌ ॥
MT-18-161a	पाण्डवानाश्रिता भूपा ज्ञात्वा भैमार्जुनं बलम्‌ ।
MT-18-161c	विशेषतश्‍च कृष्णस्य विज्ञाय स्नेहमेषु हि ॥
MT-18-162a	पराजिताश्‍च बहुशः कृष्णेनाचिन्त्यकर्मणा ।
MT-18-162c	प्रतापाद्ध्येव ते पूर्वं जरासन्धवशं गताः ॥
MT-18-163a	न स्नेहात्‌ तद्‌ बलं ज्ञात्वा पार्थानां केशवस्य च ।
MT-18-163c	जन्मान्तराभ्यासवशात्‌ स्निग्धाः कृष्णे च पाण्डुषु ॥
MT-18-164a	जरासन्धभयं त्यक्त्वा तानेव च समाश्रिताः ।
MT-18-164c	अपि तं बहुशः कृष्णविजितं नैव तत्यजुः ॥
MT-18-165a	आसुराः पूर्वसंस्कारात्‌ संस्कारो बलवान्‌ यतः ।
MT-18-165c	देवा हि कारणादन्यानाश्रयन्तोऽपि नाऽन्तरम्‌ ॥
MT-18-166a	स्नेहं त्यजन्ति दैवेषु तथाऽन्येऽन्येष्वपि स्फुटम्‌ ।
MT-18-166c	धृतराष्ट्रो बलं ज्ञात्वा बहुशो भीमपार्थयोः ॥
MT-18-167a	दैवत्वाच्च स्वभावेन ज्येष्ठत्वाद्‌ धर्मजस्य च ।
MT-18-167c	सुप्रीत एव तं चक्रे यौवराज्याभिषेकिणम्‌ ॥
MT-18-168a	भीमार्जुनावथो जित्वा सर्वदिक्षु च भूपतीन्‌ ।
MT-18-168c	चक्रतुः करदान्‌ सर्वान्‌ धृतराष्ट्रस्य दुर्जयौ ॥
MT-18-169a	तयोः प्रीतोऽभवत्‌ सोऽपि पौरजानपदास्तथा ।
MT-18-169c	भीष्मद्रोणमुखाः सर्वेऽप्यतिमानुषकर्मणा ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये भीमार्जुनदिग्विजयो नाम अष्टादशोऽध्यायः ॥ 18 ॥

Adhyaya 19

अथ एकोनविंशोऽध्यायः

MT-19-001a	एवं शुभोच्चगुणवत्सु जनार्दनेन युक्तेषु पाण्डुषु चरत्स्वधिकं शुभानि ।
MT-19-001c	नास्तिक्यनीतिमखिलां गुरुदेवतादिसत्स्वञ्जसैव जगृहुर्धृतराष्ट्रपुत्राः ॥
MT-19-002a	नाम्ना कणिङ्क इति चाऽसुरको द्विजोऽभूच्छिष्यः सुरेतरगुरोः शकुनेर्गुरुः सः ।
MT-19-002c	नीतिं स कुत्सिततमां धृतराष्ट्रपुत्रेष्वाधाद्‌ रहो वचनतः शकुनेः समस्ताम्‌ ॥
MT-19-003a	छद्मैव यत्र परमं न सुराश्‍च पूज्याः स्वार्थेन वञ्चनकृते जगतोऽखिलं च ।
MT-19-003c	धर्मादि कार्यमपि यस्य महोपधिः स्याच्छ्रेष्ठः स एव निखिलासुरदैत्यसङ्घात्‌ ॥
MT-19-004a	इत्यादि कुत्सिततमां जगृहुः स्म विद्यामज्ञात एव धृतराष्ट्रमुखैः समस्तैः ।
MT-19-004c	तेषां स्वभावबलतो रुचिता च सैव विस्तारिता च निजबुद्धिबलादतोऽपि ॥
MT-19-005a	सम्पूर्णदुर्मतिरथो धृतराष्ट्रसूनुस्तातप्यमानहृदयो निखिलान्यहानि ।
MT-19-005c	दृष्ट्वा श्रियं परमिकां विजयं च पार्थेष्वाहेदमेत्य पितरं सह सौबलेन ॥
MT-19-006a	ज्येष्ठस्य तेऽपि हि वयं हृदयप्रजाता नार्हत्वमेव गमिता भवतैव राज्ये ।
MT-19-006c	भ्रातुः कनीयस उतापि हि दारजाता अन्यैश्‍च राज्यपदवीं भवतैव नीताः ॥
MT-19-007a	राज्यं महच्च समवाप्स्यति धर्मसूनुस्त्वत्तोऽथवाऽनुजबलात्‌ प्रसभं वयं तु ।
MT-19-007c	दासा भवेम निजतन्तुभिरेव साकं कुन्तीसुतस्य परतोऽपि तदन्वयस्य ॥
MT-19-008a	नाऽत्मार्थमस्ति मम दुःखमथातिशुद्धलोकप्रसिद्धयशसस्तव कीर्तिनाशः ।
MT-19-008c	अस्मन्निमित्त इति दुःखमतो हि सर्वेऽपीच्छाम मर्तुमथ नः कुरु चाप्यनुज्ञाम्‌ ॥
MT-19-009a	एवं स्वपुत्रवचनं स निशम्य राजा प्रोवाच नानुगुणमेतदहो मनस्ते ।
MT-19-009c	को नाम पाण्डुतनयेषु गुणोत्तमेषु प्रीतिं न याति निजवीर्यभवोच्चयेषु ॥
MT-19-010a	ते हि स्वबाहुबलतोऽखिलभूपभूतिं मय्याकृषन्ति नच वः प्रतिषेधकास्ते ।
MT-19-010c	तस्माच्छमं व्रज शुभाय कुलस्य तात क्षेमाय नो भवति वो बलवद्विरोधः ॥
MT-19-011a	एवं ब्रुवत्यपि नृपे पुनराह पाप आश्रित्य सौबलमतं यदि नैव पार्थान्‌ ।
MT-19-011c	अन्यत्र यापयसि नागपुरात्‌ परेतान्‌ दृष्ट्वाऽखिलानपि हि नो मुदमेहि पार्थैः ॥
MT-19-012a	एवं निशम्य गदितं सुतहार्दपाशैराकृष्यताऽशु स नृपोऽरिधरेच्छयैव ।
MT-19-012c	प्रोवाच पुत्रमपि ते बलिनो न पार्थाः शक्याः पुरात्‌ तनय यापयितुं कथञ्चित्‌ ॥
MT-19-013a	इत्युक्त आह पितरं शकुनिं निरीक्ष्य सृष्टो मया विधिरिहाद्य शृणुष्व तं च ।
MT-19-013c	आसंस्त्रयोदश समा नगरं प्रविष्टेष्वेतेषु तावदयमेव विधिर्मयेष्टः ॥
MT-19-014a	द्रौणेर्हि नास्ति सदृशो बलवान्‌ प्रतापी सोऽयं मया बहुविधैः परमैरुपायैः ।
MT-19-014c	नीतो वशं वशगतोऽस्य च मातुलेन साकं पिता तमनु चैष नदीप्रसूतः ॥
MT-19-015a	एवं हि सैनिकगणा अपि दानमानैः प्रायो वशं मम गता अपि चैष कर्णः ।
MT-19-015c	अस्त्रे बलेऽप्यधिक एव सुरेन्द्रसूनोर्जेष्ये च मन्त्रबलतस्त्वहमेव भीमम्‌ ॥
MT-19-016a	त्रिंशच्छतं परमकाः सुरदुर्लभाश्‍च दुर्वाससो हि मनवोऽद्य मया गृहीताः ।
MT-19-016c	अन्यत्र ते प्रविहिता नहि वीर्यवन्तः स्युर्भीम इत्यहममून्‌ न नियोजयामि ॥
MT-19-017a	ते वीर्यदा विजयदा अपि वह्निवारिस्तम्भादिदाः सकलदेवनिकायरोधाः ।
MT-19-017c	वृष्ट्याद्यभीप्सितसमस्तकरा अमूभिर्जेष्यामि भीमममुमेकमयातयामैः ॥
MT-19-018a	सौहार्दमेषु यदिवाऽतितरां करोषि तत्रापि नैव हि मया क्रियते विरोधः ।
MT-19-018c	वत्स्यन्तु वारणवते भवतु स्म राष्ट्रं तेषां तदेव मम नागपुरं त्वदर्थे ॥
MT-19-019a	एवं स्वपुत्रपरिपालनतो यशस्ते भूयाद्‌ विनश्यति परप्रसवातिपुष्टौ ।
MT-19-019c	जाते बले तव विरोधकृतश्‍च ते स्युः स्वार्थं हि तावदनुयान्त्यपि केवलं त्वाम्‌ ॥
MT-19-020a	क्षत्तैक एव सततं परिपोषकोऽलं तेषां मम द्विडथ मन्त्रबलादमुष्य ।
MT-19-020c	पौराश्‍च जानपदकाः सततं द्विषन्ति मां तेष्वतीव दृढसौहृदचेतसश्‍च ॥
MT-19-021a	ते तेषु दूरगमितेषु निराश्रयत्वान्मामेव दुर्बलतया परितः श्रयन्ते ।
MT-19-021c	भीष्मादयश्‍च नहि तन्निकटे विरोधं कुर्युर्विनश्यति गतेषु हि सौहृदं तत्‌ ॥
MT-19-022a	भेदः कुलस्य भविता कुलनाशहेतुरस्माभिरेषु सहितेषु पुरे वसत्सु ।
MT-19-022c	तस्मादुपायबलतः प्रतियातनीयास्ते वारणावतमितो विहितोऽप्युपायः ॥
MT-19-023a	विष्णुर्जयन्त इति शम्भुसहाय आस्ते देवोत्सवश्‍च सुमहान्‌ भविताऽत्र सुष्ठु ।
MT-19-023c	भक्ताश्‍च ते हि नितरामरिशङ्खपाणौ त्वच्चोदिताः समुपयान्ति तमुत्सवं द्राक्‌ ॥
MT-19-024a	अज्ञाप्य मत्पुरुषतां पुरुषैर्मदीयैर्मध्यस्थवद्‌ बहुगुणा उदिताश्‍च तत्र ।
MT-19-024c	तेषां पुरोऽत्र गमनाभिरुचिश्‍च जाता द्रष्टुं पुरं बहुगुणं ननु पाण्डवानाम्‌ ॥
MT-19-025a	इत्युक्तवत्यथ सुते स तथेत्युवाच प्राप्तेषु पाण्डुतनयेषु तथैव चोचे ।
MT-19-025c	ज्ञात्वैव तेऽपि नृपतेर्हृदयं समस्तं जग्मुः पितेति पृथया सह नीतिहेतोः ॥
MT-19-026a	भीमस्तदा ह भविताऽत्र हि भैक्षचार इत्येव सम्यगनुविद्य निजं न कर्म ।
MT-19-026c	त्याज्यं त्विति प्रतिजगाद निजाग्रजाय यामो वयं नतु गृहात् स हि न स्वधर्मः ॥
MT-19-027a	निष्काळयन्ति यदि नो निजधर्मसंस्थान्‌ योत्स्यामहेऽत्र न हि दस्युवधोऽप्यधर्मः ।
MT-19-027c	इत्यूचिवांसममुमाह च धर्मसूनुः कीर्तिर्विनश्यति हि नो गुरुभिर्विरोधे ॥
MT-19-028a	इत्युक्तवाक्यममुमग्रजमन्वगात्‌ स भीमः प्रदर्श्य निजधर्ममथानुवृत्त्यै ।
MT-19-028c	दोषो भवेदुभयतो यत एव तेन वाच्यः स्वधर्म उत न स्थितिरत्र कार्या ॥
MT-19-029a	कीर्त्यर्थमेव निजधर्मपरिप्रहाणे प्राप्तेऽग्रजस्य वचनात्‌ प्रविहातुमेव ।
MT-19-029c	भीमस्य दोषमुभयं प्रतिहन्तुमीशो ज्येष्ठं चकार हरिरत्र सुतं वृषस्य ॥
MT-19-030a	हन्तव्यतामुपगतेषु सुयोधनादिष्वन्योपधान्नहि भवेन्निजधर्म एव ।
MT-19-030c	पूर्वं वधे नहि समस्तश एव दोषास्तेषां प्रयान्ति विवृतिं च तदर्थतोऽपि ॥
MT-19-031a	क्षत्ताऽथ चाऽह सुवचोऽन्त्यजभाषयैव धर्मात्मजं विषहुताशभयात्‌ प्रतीताः ।
MT-19-031c	आध्वं त्विति स्म स तथेति वचोऽप्युदीर्य प्रायाच्च वारणवतं पृथयाऽनुजैश्‍च ॥
MT-19-032a	तान्‌ हन्तुमेव च तदा धृतराष्ट्रसूनुर्लाक्षागृहं सपदि काञ्चनरत्नगूढम्‌ ।
MT-19-032c	कृत्वाऽभ्ययातयदमुत्र हि विष्णुपद्या स्वामात्यमेव च पुरोचननामधेयम्‌ ॥
MT-19-033a	पूर्वं प्रहस्त इति यस्त्वभवत्‌ सुपापः सोऽभ्येत्य पाण्डुतनयानभवच्च मन्त्री ।
MT-19-033c	दुर्योधनं प्रतिविहाय भवत्सकाशमायात इत्यवददेषु स कूटवाक्यम्‌ ॥
MT-19-034a	दिव्यं गृहं च भवतां हि मयोपनीतं प्रीत्यैव पापमनुयातुमहं न शक्तः ।
MT-19-034c	युष्मासु धर्मधृतिमत्सु सदा निवत्स्य इत्यूचिवांसममुमाहुरहो सुभद्रम्‌ ॥
MT-19-035a	दृष्ट्वैव जातुषगृहं वसया समेतं तद्गन्धतो वृषसुतः पवमानजातम्‌ ।
MT-19-035c	तं चातिपापमवदत्‌ सुमुखैष पापो हन्तुं न इच्छति सदा भव च प्रतीतः ॥
MT-19-036a	क्षत्ताऽथ नीतिबलतोऽखिललोकवृत्तं जानन्त्स्वचारमुखतः खनकाय चोचे ।
MT-19-036c	उक्त्वैव धर्मतनयाय मदीयवाक्यं पूर्वोक्तमाशु कुरु तत्र बिलं सुदूरम्‌ ॥
MT-19-037a	चक्रे स चैवमथ वर्त्म वृतिच्छलेन द्वारं च तस्य स पिधाय ययौ गृहं स्वम्‌ ।
MT-19-037c	भीमः पुरोचन उभावपि तौ वधाय च्छिद्रार्थिनौ मिथ उतोषतुरब्दकार्द्धम्‌ ॥
MT-19-038a	तस्याग्रजा च सहिता सुतपञ्चकेन तत्राऽगमत् तदनु मारुतिरेष कालः ।
MT-19-038c	इत्थं विचिन्त्य स निशाम्य च तान्‌ प्रसुप्तान्‌ भ्रातृंश्‍च मातरमथाऽशु बिले न्यधात्‌ प्राक्‌ ॥
MT-19-039a	तं भागिनेयसहितं भगिनीं च तस्य पापान् ददाह सगृहान् पवमानसूनुः ।
MT-19-039c	साऽप्यागता हि गरळेन निहन्तुमेतान्‌ भीमस्य पूर्वभुजिनो न शशाक चैतत्‌ ॥
MT-19-040a	तप्तं तया ससुतया च तपो नितान्तं स्यां सूनुभिः सह बलाददितिस्तथाऽब्दात्‌ ।
MT-19-040c	तस्या अदाच्च गिरिशो यदि पुत्रकैस्त्वं युक्ता न यासि मृतिमेष वरस्तवेति ॥
MT-19-041a	जानन्निदं सकलमेव स भीमसेनो हत्वा सुतैः सह कुबुद्धिमिमां हि तं च ।
MT-19-041c	भ्रातॄंश्‍च मातरमुदूह्यँ ययौ बिलात्‌ स निर्गत्य भीतिवशतोऽबलतां प्रयातान्‌ ॥
MT-19-042a	ज्ञात्वा पुरोचनवधं यदि भीष्ममुख्यैर्वैचित्र्यवीर्यतनया अभियोधयेयुः ।
MT-19-042c	किं नो भवेदिति भयं सुमहद्‌ विवेश भीमं त्वृते च तनयान्‌ सकलान्‌ पृथायाः ॥
MT-19-043a	भीमोऽभयोऽपि गुरुभिः स्वमुखेन युद्धमप्रीयमाण उत धर्मजवाक्यहेतोः ।
MT-19-043c	ऊह्यैव तानपि ययौ द्युनदीं च तीर्त्वा क्षत्त्राऽतिसृष्टमधिरुह्य जलप्रयाणम्‌ ॥
MT-19-044a	विश्‍वासिता विदुरपूर्ववचोभिरेव दाशोदिताभिरधिरुह्यँ च भीमपृष्ठम्‌ ।
MT-19-044c	सर्वे ययुर्वनमथाभ्युदिते च सूर्ये दृष्ट्वैव सप्त मृतकानरुदंश्‍च पौराः ॥
MT-19-045a	हा पाण्डवानदहदेष हि धार्तराष्ट्रो धर्मस्थितान्‌ कुमतिरेव पुरोचनेन ।
MT-19-045c	सोऽप्येष दग्ध इह दैववशात्‌ सुपापः को नाम सत्सु विषमः प्रभवेत्‌ सुखाय ॥
MT-19-046a	पौरेभ्य एव निखिलेन च भीष्ममुख्या वैचित्रवीर्यसहितास्तु निशम्य हेति ।
MT-19-046c	ऊचुः सुदुःखितधियोऽथ सुयोधनाद्याः क्षत्ता मृषैव रुरुदुर्युयुजुश्‍च कर्म ॥
MT-19-047a	भीमोऽप्युदूह्य वनमाप हिडिम्बकस्य भ्रातॄन्‌ पृथां च तृषितैरभियाचितश्‍च ।
MT-19-047c	पानीयमुत्तरपटेऽम्बुजपत्रनद्धं दूरादुदूह्य ददृशे स्वपतोऽथ तांश्‍च ॥
MT-19-048a	रक्षार्थमेव परि जाग्रति भीमसेने रक्षः स्वसारमभियापयते हिडिम्बीम्‌ ।
MT-19-048c	सा रूपमेत्य शुभमेव ददर्श भीमं साक्षात्‌ समस्तशुभलक्षणसारभूतम्‌ ॥
MT-19-049a	सा राक्षसीतनुमवाप सुरेन्द्रलोकश्रीरेव शक्रदयिता त्वपरैव शच्याः ।
MT-19-049c	शापात्‌ स्पृधा पतिमवाप्य च मारुतं सा प्राप्तुं निजां तनुमयाचत भीमसेनम्‌ ॥
MT-19-050a	तां भीम आह कमनीयतनुं न पूर्वं ज्येष्ठादुपैमि वनितां नहि धर्म एषः ।
MT-19-050c	सा चाऽह कामवशगा पुनरेतदेव स्वावेशयुग्घि मरुदग्र्यपरिग्रहस्य ॥
MT-19-051a	सा भारती वरमिमं प्रददावमुष्यै स्वावेशमात्मदयितस्य च सङ्गमेन ।
MT-19-051c	शापाद्‌ विमुक्तिमतितीव्रतपःप्रसन्ना तेनाऽह सा निजतनुं पवमानसूनोः ॥
MT-19-052a	ज्ञानं च नैजमभि दर्शयितुं पुनश्‍च प्राहेश्‍वरोऽखिलजगद्गुरुरिन्दिरेशः ।
MT-19-052c	व्यासस्वरूप इह चेत्य परश्‍व एव मां ते प्रदास्यति तदा प्रकरोषि मेऽर्थ्यम्‌ ॥
MT-19-053a	काले तदैव कुपितः प्रययौ हिडिम्बो भीमं निहन्तुमपि तां च निजस्वसारम्‌ ।
MT-19-053c	भक्षार्थमेव हि पुरा स तु तां न्ययुङ्क्त नेतुं च तानथ समासददाशु भीमम्‌ ॥
MT-19-054a	सा भीममेव शरणं प्रजगाम तां च भ्रातॄंश्‍च मातरमथावितुमभ्ययात्‌ तम्‌ ।
MT-19-054c	भीमः सुदूरमपकृष्य सहोदराणां निद्राप्रभङ्गभयतो युयुधेऽमुना च ॥
MT-19-055a	तौ मुष्टिभिस्तरुभिरश्मभिरद्रिभिश्‍च युध्वा नितान्तरवतः प्रतिबोधितांस्तान्‌ ।
MT-19-055c	सञ्चक्रतुस्तदनु सोदरसम्भ्रमं तं दृष्ट्वैव मारुतिरहन्नुरसि स्म रक्षः ॥
MT-19-056a	तद्‌ भीमबाहुबलताडितमीशवाक्यात्‌ सर्वैरजेयमपि भूमितळे पपात ।
MT-19-056c	वक्त्रस्रवद्बहुलशोणितमाप मृत्युं प्रायात्‌ तमोऽन्धमपि नित्यमथ क्रमेण ॥
MT-19-057a	हत्वैव शर्ववररक्षितराक्षसं तं सर्वैरवध्यमपि सोदरमातृयुक्तः ।
MT-19-057c	भीमो ययौ तमनु सा प्रययौ हिडिम्बी कुन्ती युधिष्ठिरमथास्य कृते ययाचे ॥
MT-19-058a	ताभ्यामनूक्तमपि यन्न करोति भीमः प्रादुर्बभूव निखिलोरुगुणाभिपूर्णः ।
MT-19-058c	व्यासात्मको हरिरनन्तसुखाम्बुराशिर्विद्यामरीचिविततः सकलोत्तमोऽलम्‌ ॥
MT-19-059a	दृष्ट्वैव तं परममोदिन आशु पार्था मात्रा सहैव परिपूज्य गुरुं विरिञ्चेः ।
MT-19-059c	उल्लाळिताश्‍च हरिणा परमातिहार्दप्रोत्फुल्लपद्मनयनेन तदोपविष्टाः ॥
MT-19-060a	तान्‌ भक्तिनम्रशिरसः समुदीक्ष्य कृष्णो भीमं जगाद नत आशु हिडिम्बया च ।
MT-19-060c	एतां गृहाण युवतीं सुरसद्मशोभां जाते सुते सहसुता प्रति यातु चैषा ॥
MT-19-061a	एवं ब्रुवत्यगणितोरुगुणे रमेश ओमित्युदीर्य कृतवांश्‍च तथैव भीमः ।
MT-19-061c	स्कन्धेन चोह्य विबुधाचरितप्रदेशान्‌ भीमं प्रयात्युदय एव रवेर्हिडिम्बी ॥
MT-19-062a	सा नन्दनादिषु वनेषु विहृत्य तेन सायं प्रयाति पृथया सहितांश्‍च पार्थान्‌ ।
MT-19-062c	एवं ययावपि तयोरिह वत्सरार्द्धो जातश्‍च सूनुरतिवीर्यबलोपपन्नः ॥
MT-19-063a	देवोऽपि राक्षसतनुर्निरृतिः पुरा य आवेशयुक्‌ च गिरिशस्य घटोत्कचाख्यः ।
MT-19-063c	पूर्वं घटोपमममुष्य शिरो बभूव केशा निमेषत उदासुरतो हि नाम ॥
MT-19-064a	जाते सुते समयतो भगवत्कृतात्‌ स भीमो जगाद ससुतां गमनाय तां च ।
MT-19-064c	स्मृत्याऽभियान उभयोरपि सा प्रतिज्ञां तेषां विधाय च ययौ सुरलोकमेव ॥
MT-19-065a	व्यासोऽपि पाण्डुतनयैः सहितो बकस्य रौद्राद्‌ वराज्जयवधापगतस्य नित्यम्‌ ।
MT-19-065c	यातो वधाय परमागणितोरुधामा पूर्णाक्षयोरुसुख आशु तदैकचक्राम्‌ ॥
MT-19-066a	तान्‌ ब्राह्मणस्य च गृहे प्रणिधाय कृष्णः शिष्या ममैत इति विप्रकुमाररूपान्‌ ।
MT-19-066c	आयामि काल इति ताननुशास्य चायात्‌ ते तत्र वासमथ चक्रुरनूच्य वेदान्‌ ॥
MT-19-067a	भिक्षामटत्सु सततं प्रतिहुङ्कृतेन भीमे विशां सदन एव गृहप्रमाणम्‌ ।
MT-19-067c	भाण्डं कुलालविहितं प्रतिगृह्य गच्छत्याशङ्खयाऽवगमनस्य तमाह धर्मः ॥
MT-19-068a	स्थूलं हि सद्म पृथिवीसहितं त्वरक्ष उद्धृत्य वह्निमुखतस्तदु चैकदोष्णा ।
MT-19-068c	भाण्डं तदर्थमुरु कुम्भकरेण दत्तं भिक्षां च तेन चरसि प्रतिहुङ्कृतेन ॥
MT-19-069a	धर्मस्य ते सुनियतेर्बलतश्‍च बोधो भूयात्‌ सुयोधनजनस्य ततो भयं मे ।
MT-19-069c	मात्रा सहैव वस फल्गुनपूर्वकैस्त्वमानीतमेव परिभुङ्क्ष्‌व नतु व्रजेथाः ॥
MT-19-070a	इत्युक्त आशु स चकार तथैव भीमस्तेऽपि स्वधर्मपरिरक्षणहेतुमौनाः ।
MT-19-070c	भिक्षां चरन्त्यथ चतुर्ष्वपि तेषु यातेष्वेकत्र मातृसहितः स कदाचिदास्ते ॥
MT-19-071a	तत्काल एव रुदितं निजवासहेतोर्विप्रस्य दारसहितस्य निशम्य भीमः ।
MT-19-071c	स्त्रीबालसंयुतगृहे शिशुलाळनादौ लज्जेदिति स्म जननीमवदन्नचागात्‌ ॥
MT-19-072a	जानीहि विप्ररुदितं कुत इत्यतश्‍च योग्यं विधास्य इति सा प्रययौ च शीघ्रम्‌ ।
MT-19-072c	सा संवृतैव सकलं वचनं गृहेऽस्य शुश्राव विप्रवर आह तदा प्रियां सः ॥
MT-19-073a	दातव्य एव हि करोऽद्य च रक्षसोऽस्य साक्षाद्‌ बकस्य गिरिसन्निभभक्ष्यभोज्यः ।
MT-19-073c	पुंसाऽनसा च सहितानडुहा पुमांस्तु नैवास्ति नोऽप्रददतां च समस्तनाशः ॥
MT-19-074a	अन्यत्र याम इति पूर्वमुदाहृतं मे नैतत्‌ प्रिये तव मनोगतमास तेन ।
MT-19-074c	यास्यामि राक्षसमुखं स्वयमेव मर्तुं भार्यैनमाह न भवानहमत्र यामि ॥
MT-19-075a	अर्थे तवाद्य तनुसन्त्यजनादहं स्यां लोके सतीप्रचरिते तदृते त्वधश्‍च ।
MT-19-075c	कन्याऽऽह चैनमहमेव न कन्ययाऽर्थ इत्युक्त आह धिगिति स्म स विप्रवर्यः ॥
MT-19-076a	कन्योदिता बत कुलद्वयतारिणीति जाया सखेति वचनं श्रुतिगं सुतश्‍च ।
MT-19-076c	आत्मैव तेन नतु जीवनहेतुतोऽहं धीपूर्वकं नृशनके प्रतिपादयामि ॥
MT-19-077a	एवं रुदत्सु सहितेषु कुमारकोऽस्य प्राह स्वहस्तगतृणं प्रतिदर्श्य चैषाम्‌ ।
MT-19-077c	एतेन राक्षसमहं निहनिष्य एवेत्युक्ते सुवाक्यमनु सा प्रविवेश कुन्ती ॥
MT-19-078a	पृष्टस्तयाऽऽह स तु विप्रवरो बकस्य वीर्यं बलं च दितिजारिभिरप्यसह्यम्‌ ।
MT-19-078c	संवत्सरत्रययुते दशके करं च प्रातिस्विकं दशमुखस्य च मातुलस्य ॥
MT-19-079a	श्रुत्वा तमुग्रबलमत्युरुवीर्यमेव रामायणे रघुवरोरुशरातिभीतम्‌ ।
MT-19-079c	विष्टं बिलेष्वथ नृपान्‌ वशमाशु कृत्वा भीत्यैव तैस्तदनु दत्तकरं ननन्द ॥ 
MT-19-080a	एवं बलाढ्यममुमाशु निहत्य भीमः कीर्तिं च धर्ममधिकं प्रतियास्यतीह ।
MT-19-080c	सर्वे वयं च तमनु प्रगृहीतधर्मा यास्याम इत्यवददाशु धरासुरं तम्‌ ॥
MT-19-081a	सन्ति स्म विप्रवर पञ्च सुता ममाद्य तेष्वेक एव नरवैरिमुखाय यातु ।
MT-19-081c	इत्युक्त आह स न ते सुतवध्ययाऽहं पापो भवानि तव हन्त मनोऽतिधीरम्‌ ॥
MT-19-082a	उक्तैवमाह च पृथा तनये मदीये विद्याऽस्ति दिक्पतिभिरप्यविषह्यरूपा ।
MT-19-082c	उक्तोऽपि नो गुरुभिरेष नियुङ्क्त एतां वध्यस्तथाऽपि न सुरासुरपालकैश्‍च ॥
MT-19-083a	उक्त्वैवमेत्य निखिलं च जगाद भीम उद्धर्ष आस स निशम्य महास्वधर्मम्‌ ।
MT-19-083c	प्राप्तं विलोक्य तमतीव विघूर्णनेत्रं दृष्ट्वा जगाद यमसूनुरुपेत्य चान्यैः ॥
MT-19-084a	मातः किमेष मुदितोऽतितरामिति स्म तस्मै च सा निखिलमाह स चाब्रवीत् ताम् ।
MT-19-084c	कष्टं त्वया कृतमहो बलमेव यस्य सर्वे श्रिता वयममुं च निहन्सि भीमम् ॥
MT-19-085a	यद्बाहुवीर्यपरमाश्रयतो हि राज्यमिच्छाम एव निखिलारिवधं स्वधर्मम् ।
MT-19-085c	सोऽयं त्वयाऽद्य निशिचारिमुखाय मातः प्रस्थाप्यते वद ममाऽशु कयैव बुद्ध्या ॥
MT-19-086a	इत्युक्तवन्तममुमाह सुधीरबुद्धिः कुन्ती न पुत्रक निहन्तुमयं हि शक्यः ।
MT-19-086c	सर्वैः सुरैरसुरयोनिभिरप्यनेन चूर्णीकृतो हि शतशृङ्गगिरिः प्रसूत्याम्‌ ॥
MT-19-087a	एष स्वयं हि मरुदेव नरात्मकोऽभूत्‌ को नाम हन्तुमिममाप्तबलो जगत्सु ।
MT-19-087c	इत्येवमस्त्विति स तामवदत्‌ परेद्युर्भीमो जगाम शकटेन कृतोरुभोगः ॥
MT-19-088a	गत्वा त्वरन्‌ बकवनाय सकाश आशु भीमः स पायससुभक्ष्यपयोघटाद्यैः ।
MT-19-088c	युक्तं च शैलनिभमुत्तममाद्यराशिं स्पर्शात्‌ पुरैव नरभक्षितुरत्तुमैच्छत्‌ ॥
MT-19-089a	तेनैव चान्नसमितौ परिभुज्यमान उत्पाट्य वृक्षममुमाद्रवदाशु रक्षः ।
MT-19-089c	वामेन मारुतिरपोह्य तदा प्रहारान्‌ हस्तेन भोज्यमखिलं सहभक्ष्यमादत्‌ ॥
MT-19-090a	पीत्वा पयो त्वरित एनमवीक्षमाण आचम्य तेन युयुधे गुरुवृक्षशैलैः ।
MT-19-090c	तेनाऽहतोऽथ बहुभिर्गिरिभिर्बलेन जग्राह चैनमथ भूमितळे पिपेष ॥
MT-19-091a	आक्रम्य पादमपि पादतळेन तस्य दोर्भ्यां प्रगृह्य च परं विददार भीमः ।
MT-19-091c	मृत्वा स चोरु तम एव जगाम पापो विष्णुद्विडेव हि शनैरनिवृत्ति चोग्रम्‌ ॥
MT-19-092a	हत्वा तमक्षतबलो जगदन्तकं स यो राक्षसो न वश आस जरासुतस्य ।
MT-19-092c	भौमस्य पूर्वमपि नो भरतस्य राज्ञो भीमो न्यधापयदमुष्य शरीरमग्रे ॥
MT-19-093a	द्वार्येव तत्‌ प्रतिनिधाय पुनः स भीमः स्नात्वा जगाम निजसोदरपार्श्‍वमेव ।
MT-19-093c	श्रुत्वाऽस्य कर्म परमं तुतुषुः समेता मात्रा च ते तदनु वव्रुरतः पुरस्थाः ॥
MT-19-094a	दृष्ट्वैव राक्षसशरीरमुरु प्रभीता ज्ञात्वैव हेतुभिरथ क्रमशो मृतं च ।
MT-19-094c	विप्रस्य तस्य वचनादपि भीमसेनभग्नं निशम्य परमं तुतुषुश्‍च तस्मै ॥
MT-19-095a	अन्नात्मकं करममुष्य च सम्प्रचक्रुः सोऽप्येतमाशु नरसिंहवपुर्धरस्य ।
MT-19-095c	चक्रे हरेस्तदनु सत्यवतीसुतस्य विष्णोर्हि वाक्प्रचुदिताः प्रययुस्ततश्‍च ॥
MT-19-096a	उत्पत्तिपूर्वककथां द्रुपदात्मजाया व्यासो ह्यनूच्य जगतां गुरुरीश्‍वरेशः ।
MT-19-096c	यातेत्यचोदयदथाप्यपरे द्विजाग्र्यास्तान्‌ ब्राह्मणा इति भुजिर्भवितीति चोचुः ॥
MT-19-097a	पूर्वं हि पार्षत इमान्‌ जतुगेहदग्धान्‌ श्रुत्वाऽतिदुःखितमनाः पुनरेव मन्त्रः ।
MT-19-097c	याजोपयाजमुखनिस्सृत एवमेष नासत्यतार्ह इति जीवनमेषु मेने ॥
MT-19-098a	यत्रक्वचित्‌ प्रतिवसन्ति निलीनरूपाः पार्था इति स्म स तु फल्गुनकारणेन ।
MT-19-098c	चक्रे स्वयंवरविघोषणमाशु राजस्वन्यैरधार्यधनुरीशवराच्च चक्रे ॥
MT-19-099a	तत्काल एव वसुदेवसुतोऽपि कृष्णः सम्पूर्णनैजपरिबोधत एव सर्वम्‌ ।
MT-19-099c	जानन्नपि स्म हलिना सहितो जगाम पार्थान्‌ निशम्य च मृतानथ कुल्यहेतोः ॥ 
MT-19-100a	स प्राप्य हस्तिनपुरं धृतराष्ट्रपुत्रान्‌ संवञ्चयंस्तदनुसारिकथाश्‍च कृत्वा ।
MT-19-100c	भीष्मादिभिः परिगताप्रियवज्जगाम द्वारावतीमुदितपूर्णसुनित्यसौख्यः ॥
MT-19-101a	तस्यान्तरे हृदिकसूनुरनन्तरं स्वं श्‍वाफल्किबुद्धिबलमाश्रित इत्युवाच ।
MT-19-101c	सत्राजिदेष हि पुरा प्रतिजज्ञ एनामस्मत्कृते स्वतनयां मणिना सहैव ॥
MT-19-102a	सर्वांश्‍च नः पुनरसाववमत्य कृष्णायादात्‌ सुतां जहि च तं निशि पापबुद्धिम्‌ ।
MT-19-102c	आदाय रत्नमुपयाहि च नौ विरोधे कृष्णस्य दानपतिना सह साह्यमेमि ॥
MT-19-103a	इत्युक्त आशु कुमतिः स तु पूर्वदेहे दैत्यो यतस्तदकरोदथ सत्यभामा ।
MT-19-103c	आनन्दसंविदपि लोकविडम्बनाय तद्देहमस्य तिलजे पतिमभ्युपागात्‌ ॥
MT-19-104a	श्रुत्वा तदीयवचनं भगवान्‌ पुरीं स्वामायात एव तु निशम्य महोत्सवं तम्‌ ।
MT-19-104c	पाञ्चालराजपुरुषोदितमाशु वृष्णिवर्यैरगान्मुसलिना सह तत्पुरीं च ॥
MT-19-105a	भीमोऽपि रुद्रवररक्षितराक्षसं तं हत्वा तृणोपमतया हरिभक्तवन्द्यः ।
MT-19-105c	उष्याथ तत्र कतिचिद्दिनमच्युतस्य व्यासात्मनो वचनतः प्रययौ निजैश्‍च ॥
MT-19-106a	मङ्गल्यमेतदतुलं प्रति यात शीघ्रं पाञ्चालकान्‌ परमभोजनमत्र सिद्ध्येत्‌ ।
MT-19-106c	विप्रैरितस्तत इतीरितवाक्यमेते शृण्वन्त एव परि चक्रमुरुत्तराशाम्‌ ॥
MT-19-107a	षण्णां च मध्यगमुदीर्णभुजं विशालवक्षस्थलं बहळपौरुषलक्षणं च ।
MT-19-107c	दृष्ट्वैव मारुतिमसावुपलप्स्यतीह कृष्णामिति स्म च वचः प्रवदन्ति विप्राः ॥
MT-19-108a	रात्रौ दिवा च सततं पथि गच्छमानाः प्रापुः कदाचिदथ विष्णुपदीं निशायाम्‌ ।
MT-19-108c	सर्वस्य रक्षितुमगादिह पृष्ठतस्तु भीमोऽग्र एव शतमन्युसुतोऽन्तराऽन्ये ॥
MT-19-109a	प्राप्ते तदोल्मुकधरेऽर्जुन एव गङ्गां गन्धर्वराज इह चित्ररथोऽर्द्धरात्रे ।
MT-19-109c	दृष्ट्वैव विप्ररहितानुदकान्तरस्थः क्षत्रात्मजा इति ह धर्षयितुं स चाऽगात्‌ ॥
MT-19-110a	हन्तास्मि वो ह्युपगतानुदकान्तमस्या नद्याश्‍च मर्त्यचरणाय निषिद्धकाले ।
MT-19-110c	इत्थं वदन्तममुमाह सुरेन्द्रसूनुर्गन्धर्व नास्त्रविदुषां भयमस्ति तेऽद्य ॥
MT-19-111a	सर्वं हि फेनवदिदं बहुलं बलं ते नार्थप्रदं भवति चास्त्रविदि प्रयुक्तम्‌ ।
MT-19-111c	इत्युक्तवन्तममुमुत्तमयानसंस्थो बाणान्‌ क्षिपन्नभि ससार सुरेशभृत्यः ॥
MT-19-112a	आग्नेयमस्त्रमभिमन्त्र्य तदोल्मुके स चिक्षेप शक्रतनयोऽस्य रथश्‍च दग्धः ।
MT-19-112c	तं चाग्निना परिगृहीतमभिप्रगृह्यँ केशेषु सञ्चकर्षाऽशु सुरेन्द्रसूनुः ॥
MT-19-113a	पार्थेन सन्धर्षितः शरणं जगाम धर्मात्मजं तमपि सोऽथ निजास्त्रमुग्रम्‌ ।
MT-19-113c	सञ्जह्र एव तत आस च नामतोऽसावङ्गारवर्ण इति वर्णविपर्ययेण ॥
MT-19-114a	गन्धर्व उल्बणसुरक्ततनुः स भूत्वा स्वर्णावदात उत पूर्वमुपेत्य सख्यम्‌ ।
MT-19-114c	पार्थेन दुर्लभमहास्त्रमिदं ययाचे जानन्नपि स्म न हि तादृशमेष वेद ॥
MT-19-115a	विद्या सुशिक्षिततमा हि सुरेन्द्रसूनौ तामस्य चावददसावपि कालतोऽस्मै ।
MT-19-115c	गन्धर्वगामवददन्वगदृश्यविद्यां पश्‍चादिति स्म पुरुहूतसुतस्य वाक्यात्‌ ॥
MT-19-116a	आधिक्यतः स्वगतसंविद एव साम्ये नैवेच्छति स्म निमयं स धनञ्जयोऽत्र ।
MT-19-116c	धर्मार्थमेव स तु तां परिदाय तस्मै कालेन संविदमुष्य च धर्मतोऽयात्‌ ॥
MT-19-117a	पार्थेन सोऽपि बहुलाश्‍च कथाः कथित्वा धौम्यस्य सङ्ग्रहणमाह पुरोहितत्वे ।
MT-19-117c	दास्यामि दिव्यतुरगानिति सोऽर्जुनाय वाचं निगद्य दिवमारुहदप्यगुस्ते ॥
MT-19-118a	ते धौम्यमाप्य च पुरोधसमुत्तमज्ञं विप्रात्मजोपमतया विविशुः पुरं च ।
MT-19-118c	पाञ्चालकस्य निखिलां ददृशुश्‍च तत्र मूर्धावसिक्तसमितं समलङ्कृतां च ॥
MT-19-119a	राजन्यमण्डलमुदीक्ष्य सुपूर्णमत्र कृष्णां प्रगृह्य सहजः प्रगृहीतमालाम्‌ ।
MT-19-119c	तेषां च मध्यमगमत्‌ कुलवीर्यसम्पद्युक्तां विभूतिमथ चाऽह समस्तराज्ञाम्‌ ॥
MT-19-120a	तांश्‍च प्रदर्श्य सकलान्‌ स हुताशनांशश्‍चापं च तत्‌ प्रतिनिधाय सपञ्चबाणम्‌ ।
MT-19-120c	आहाभिभाष्य सकलान्‌ नृपतीनथोच्चैर्दीप्यद्धुताशनवपुर्घनतुल्यघोषः ॥
MT-19-121a	एतेन कार्मुकवरेण तरूपरिस्थं मत्स्यावभासमुदके प्रतिवीक्ष्य येन ।
MT-19-121c	एतैः शरैः प्रतिहतो भवतीह मत्स्यः कृष्णाऽनुयास्यति तमद्य नरेन्द्रवीराः ॥
MT-19-122a	इत्यस्य वाक्यमनु सर्वनरेन्द्रपुत्रा उत्तस्थुरुद्धतमदाश्‍चलकुण्डलास्याः ।
MT-19-122c	अस्त्रं बलं च बहु नैजमभीक्षमाणाः स्पर्धन्त एव च मिथः समलङ्कृताङ्गाः ॥
MT-19-123a	केचिन्निरीक्ष्य धनुरेत्य न मे सुशक्यमित्येव चापययुरन्य उत प्रचाल्य ।
MT-19-123c	तत्राऽससाद शिशुपाल उरुप्रतापः सङ्गृह्य तत्‌ समधिरोपणयत्न आसीत्‌ ॥
MT-19-124a	माषान्तराय स चकर्ष यदैव कोट्या उन्नम्य तत्‌ प्रतिजघान तमेव चाऽशु ।
MT-19-124c	अन्यत्र फल्गुनत एतदशक्यमेवेत्यञ्जो गिरीशवरतः स ययौ च भग्नः ॥
MT-19-125a	मद्रेश एत्य चकृषे स्थविरोऽपि वीर्याच्चेदीशतोऽप्यधिकमेव स मुद्गमात्रे ।
MT-19-125c	शिष्टेऽमुना प्रतिहतः स ययावशक्यं मत्वाऽऽत्मनस्तदनु भूपतयो विषण्णाः ॥
MT-19-126a	सन्नेषु भूपतिषु मागध आससाद सोऽवज्ञयैव बलवीर्यमदेन दृप्तः ।
MT-19-126c	चापं चकर्ष चलपादतळो बलेन शिष्टे स सर्षपमितेऽभिहतोऽमुनैव ॥
MT-19-127a	जानुन्यमुष्य धरणीं ययतुस्तदैव दर्पेण चास्थिरपदस्थितिमात्रहेतोः ।
MT-19-127c	रौद्राद्‌ वरात्‌ स जळतां गमितोऽथ राजा राज्ञां मुखान्यनभिवीक्ष्य ययौ स्वराष्ट्रम्‌ ॥
MT-19-128a	प्रायो गतास्तमनु भूपतयोऽथ कर्णो दुर्योधनार्थमनुगृह्य धनुश्‍चकर्ष ।
MT-19-128c	रामादुपात्तशुभशिक्षितमात्रतोऽसौ रोमावशिष्टमकरोद्‌ धनुषोऽन्तमाशु ॥
MT-19-129a	तस्मिंश्‍च तेन विहते प्रतिसन्निवृत्ते भीमार्जुनौ द्विजसदस्युपसन्निविष्टौ ।
MT-19-129c	उत्तस्थतू रविशशिप्रतिमानरूपौ विप्रेषु तत्र च भिया विनिवारयत्सु ॥
MT-19-130a	विप्राश्‍च केचिदतियुक्तमिमौ हि वीरौ देवोपमाविति वचो जगदुस्ततस्तौ ।
MT-19-130c	दृष्ट्वैव कृष्णमुखपङ्कजमाशु चापसान्निध्यमाययतुरुत्तमवीर्यसारौ ॥
MT-19-131a	तत्रार्जुनः पवनजात्‌ प्रियतोऽप्यनुज्ञामादाय केशवमजं मनसा प्रणम्य ।
MT-19-131c	कृत्वा गुणान्वितमदो धनुरश्रमेण यन्त्रान्तरेण स शरैरधुनोच्च लक्षम्‌ ॥
MT-19-132a	कृष्णा तदाऽस्य विदधे नवकञ्जमालां मध्ये च तां प्रतिविधाय नरेन्द्रपुत्रौ ।
MT-19-132c	भीमार्जुनौ ययतुरच्युतमाभिनम्य क्षुब्धं तदा नृपवराब्धिरिमावधावत्‌ ॥
MT-19-133a	द्रष्टुं हि केवलगतिर्नतु कन्यकाया अर्थे न चापमिह वृष्णिवराः स्पृशन्तु ।
MT-19-133c	इत्याज्ञयैव वरचक्रधरस्य लिप्सामप्यत्र चक्रुरिह नैव यदुप्रवीराः ॥
MT-19-134a	भीमस्तु राजसमितिं प्रतिसम्प्रयातां दृष्ट्वैव योजनदशोच्छ्रयमाशु वृक्षम्‌ ।
MT-19-134c	आरुज्य सर्वनृपतीनभितोऽप्यतिष्ठद्‌ दृष्ट्वा पलायनपराश्‍च बभूवुरेते ॥
MT-19-135a	भीमोऽयमेष पुरुहूतसुतोऽन्य एते पार्था इति स्म हलिने हरिरभ्यवोचत्‌ ।
MT-19-135c	दृष्ट्वैव सोऽपि मुदमाप शिनेश्‍च पौत्रः खड्‌गं प्रगृह्य हर्षात्‌ परिपुप्लुवेऽत्र ॥
MT-19-136a	प्रीतेषु सर्वयदुषु प्रपलायितेषु दुर्योधनादिनृपतिष्वखिलेषु भीमात्‌ ।
MT-19-136c	कर्णोऽभ्ययाद्धरिहयात्मजमाशु मद्रराजो जगाम पवनात्मजमेव वीरः ॥
MT-19-137a	विप्रेषु दण्डपटदर्भमहाजिनानि कोपात्‌ क्षिपत्सु न विनाशनमत्र भूयात्‌ ।
MT-19-137c	क्षत्रस्य वैरत इति द्रुपदे च कृष्णं विप्रांश्‍च याचति स मारुतिरार शल्यम्‌ ॥
MT-19-138a	वृक्षं त्वसौ प्रतिनिधाय च मद्रराजं दोर्भ्यां प्रगृह्य जवतो गगने निधाय ।
MT-19-138c	बन्धुत्वतो भुवि शनैरदधात्‌ स तस्य विज्ञाय वीर्यमगमन्निजराजधानीम्‌ ॥
MT-19-139a	पार्थोऽपि तेन धनुषा युयुधे स्म कर्णं सोऽप्यस्त्रबाहुबलमाविरमुत्र चक्रे ।
MT-19-139c	तौ धन्विनामनुपमौ चिरमस्यतां च सूर्यात्मजोऽत्र वचनं व्यथितो बभाषे ॥
MT-19-140a	त्वं फल्गुनो हरिहयो द्विजसत्तपो वा मूर्तं न मे प्रमुखतः स्थितिमन्य ईष्टे ।
MT-19-140c	यो वाऽस्मि कोऽपि यदि ते क्षममद्य बाणान्‌ मुञ्चान्यथेहि रणतस्त्विति पार्थ आह ॥
MT-19-141a	कार्यं न मे द्विजवरैः प्रतियोधनेनेत्युक्त्वा ययौ रविसुतः स सुयोधनाद्यैः ।
MT-19-141c	नागाह्वयं पुरमथ द्रुपदात्मजां तामादाय चार्जुनयुतः प्रययौ स भीमः ॥
MT-19-142a	अग्नेऽश्‍विपुत्रसहितः स तु धर्मसूनुः प्रायात्‌ कुलालगृहमन्वपि भीमपार्थौ ।
MT-19-142c	भिक्षेति तैरभिहिते प्रजगाद कुन्ती भुङ्‌ग्ध्वं समस्तश इति प्र ददर्श कन्याम्‌ ॥
MT-19-143a	प्रामादिकं च वचनं न मृषा तयोक्तं प्रायो हि तेन कथमेतदिति स्म चिन्ता ।
MT-19-143c	तेषां बभूव वसुदेवसुतो हरिश्‍च तत्राऽजगाम परमेण हि सौहृदेन ॥
MT-19-144a	सम्भाष्य तैः स भगवानमितात्मशक्तिः प्रायान्निजां पुरममा यदुभिः समस्तैः ।
MT-19-144c	ज्ञातुं च तान्‌ निशि स तु द्रुपदः स्वपुत्रं प्रास्थापयत्‌ स च विलीन इमानपश्यत्‌ ॥
MT-19-145a	भिक्षान्नभोजिन उतो भगिनीं निजां च तत्रातितृप्तहृदयामथ युद्धवार्ताम्‌ ।
MT-19-145c	तेषां निशम्य नदतां घनवद्‌ गभीरां क्षत्रोत्तमा इति मतिं स चकार वीरः ॥
MT-19-146a	प्रातस्तु तस्य जनितुर्वचसा पुरोधास्तान्‌ प्राप्य मन्त्रविधिना मरुदात्मजेन ।
MT-19-146c	सम्पूजितोऽतिविदुषा प्रतिगृह्यँ तांश्‍च प्रावेशयन्नृपतिगेहममैव मात्रा ॥
MT-19-147a	तानागतान्‌ समभिपूज्य निजात्मजां च विप्रादियोग्यपृथगुक्तपदार्थजातैः ।
MT-19-147c	पूर्णान्‌ गृहांश्‍चतुर एव दिदेश राजा तत्राऽयुधादिपरिपूर्णगृहं च तेऽगुः ॥
MT-19-148a	चेष्टास्वराकृतिविवक्षितवीर्यशौर्यप्रागल्भ्यपूर्वकगुणैः क्षितिभर्तृपुत्रान्‌ ।
MT-19-148c	विज्ञाय तान्‌ द्रुपद एत्य च धर्मसूनुं पप्रच्छ कोऽसि नरवर्य वदस्व सत्यम्‌ ॥
MT-19-149a	स प्राह मन्दहसितः किमिहाद्य राजन्‌ पूर्वं हि वर्णविषये न विशेष उक्तः ।
MT-19-149c	पुत्रीकृते तव सुतेन तु लक्षवेध उक्तो नरेन्द्रसमितौ स कृतोऽप्यनेन ॥
MT-19-150a	एवं ब्रुवाणमथ तं पृथया सहैव राजा वदेति पुनरेव ययाच एषः ।
MT-19-150c	सर्वं पृथाऽप्यवदतां स च तेन तुष्टो वाचं जगाद कृतकृत्य इहाऽसमद्य ॥
MT-19-151a	पार्थार्थमेव हि मयैष कृतः प्रयत्नस्त्वं फल्गुनोऽन्य उतवाऽद्य करं सुतायाः ।
MT-19-151c	गृह्णात्वितीरित इमं स तु धर्मसूनुराह स्म सर्व इति मे मनसि प्ररूढम्‌ ॥
MT-19-152a	नात्र प्रमा मम हृदि प्रतिभात्यथापि धर्माचला मम मतिर्हि तदेव मानम्‌ ।
MT-19-152c	इत्युक्तवत्यपि सहैव सुतेन राजा नैवैच्छदत्र भगवानगमच्च कृष्णः ॥
MT-19-153a	व्यासं तमीक्ष्य भगवन्तमगण्यपूर्णनित्याव्ययात्मगुणमाशु समस्त एव ।
MT-19-153c	नत्वाऽभिपूज्य वरपीठगतस्य चाऽज्ञामादाय चोपविविशुः सहितास्तदन्ते ॥
MT-19-154a	कृष्णस्तदाऽऽह नृपतिं प्रति देहि कन्यां सर्वेभ्य एव वृषवायुपुरन्दरा हि ।
MT-19-154c	नासत्यदस्रसहिता इम एव इन्द्राः पूर्वे च सम्प्रतितनश्‍च हरेर्हि पश्‍चात्‌ ॥
MT-19-155a	एषां श्रियश्‍च निखिला अपिचैकदेहाः पुत्री तवैव न ततोऽत्र विरुद्धता हि ।
MT-19-155c	इत्युक्तवत्यपि यदा द्रुपदश्‍चकार संवादिनीं न धियमेनमथाऽह कृष्णः ॥
MT-19-156a	दिव्यं हि दर्शनमिदं तव दत्तमद्य पश्याऽशु पाण्डुतनयान्‌ दिवि संस्थितांस्त्वम्‌ ।
MT-19-156c	एतां च ते दुहितरं सह तैः पृथक्स्थां तल्लक्षणैः सह ततः कुरु ते यथेष्टम्‌ ॥
MT-19-157a	इत्युक्तवाक्यमनु तान्‌ स ददर्श राजा कृष्णप्रसादबलतो दिवि तादृशांश्‍च ।
MT-19-157c	एतान्‌ निशाम्य चरणौ जगदीशितुश्‍च भीतो जगाम शरणं तदनादरेण ॥
MT-19-158a	दत्वाऽभयं स भगवान्‌ द्रुपदस्य कार्ये तेनोमिति स्म कथिते स्वयमेव सर्वाम् ।
MT-19-158c	वैवाहिकीं कृतिमथ व्यदधाच्च धौम्ययुक्तः क्रमेण जगृहुर्निखिलाश्‍च पाणिम्‌ ॥
MT-19-159a	पाञ्चालकेषु च महोत्सव आस राजा तुष्टोऽभवत्‌ सह सुतैः स्वजनैश्‍च सर्वैः ।
MT-19-159c	पौरैश्‍च जानपदिकैश्‍च यथैव रामे दत्वा सुतां जनक आप मुदं ततोऽनु ॥
MT-19-160a	उद्वाह्य तत्र निवसत्सु च पाण्डवेषु श्रुत्वैव रामसहितः सह यादवैश्‍च ।
MT-19-160c	आदाय पारिबर्हं बहुलं स कृष्ण आयान्मुदैव पृथया सहितांश्‍च पार्थान्‌ ॥
MT-19-161a	दृष्ट्वैव तं मुमुदुराशु कुरुप्रवीरा आश्लिष्य कृष्णमथ नेमुरसौ च कृष्णाम्‌ ।
MT-19-161c	दृष्ट्वा प्रदाय गृहयोग्यसमस्तभाण्डं सौवर्णमेभ्य उरुभूषणमच्युतोऽदात्‌ ॥
MT-19-162a	देवाङ्गयोग्यशुभकुण्डलहारमौलिकेयूरवस्त्रसहितान्युरुभूषणानि ।
MT-19-162c	षण्णां पृथक्‌ पृथगदात्‌ पृथगेव योग्यान्यन्यद्‌ ददावथ पितृष्वसुरात्मयोग्यम्‌ ॥
MT-19-163a	रत्नानि गा गजतुरङ्गरथान्‌ सुवर्णभारान्‌ बहूनपि ददावथ चाऽशिषोऽग्र्याः ।
MT-19-163c	व्यासोऽप्यदादिह परत्र च पार्षतोऽपि भूषारथाश्‍वगजरत्नसुकाञ्चनानि ॥
MT-19-164a	दासीश्‍च दाससहिताः शुभरूपवेषाः साहस्रशो ददतुरत्र हरिर्नृपश्‍च ।
MT-19-164c	तासां विचित्रवसनान्युरुरत्नमालाः प्रत्येकशो ददतुरप्युरुभूषणानाम्‌ ॥
MT-19-165a	मासान्‌ बहूनपि विहृत्य सहैव पार्थैः कृष्णो ययौ यदुपुरीं सहितोऽग्रजेन ।
MT-19-165c	अन्तर्हिते भगवति प्रततोरुशक्तौ व्यासे च वत्सरमिहोषुरिमे तु पार्थाः ॥
MT-19-166a	वैचित्रवीर्यतनयाः सह सौबलेन कर्णेन सिन्धुपतिना रथहस्तियोधैः।
MT-19-166c	भूरिश्रवःप्रभृतिभिश्‍च सहैव हन्तुं पाञ्चालराजमगुरेत्य पुरीं पुनस्ते ॥
MT-19-167a	तैरर्दिते स्वपुर आशु स सोमकानां राजा सुतैः सह ससैनिक उद्गतोऽभूत्‌ ।
MT-19-167c	तेषां च तस्य च बभूव महान्‌ विमर्दः पुत्रौ च तस्य निहतौ विधुताश्‍च सेनाः ॥
MT-19-168a	चित्रे हते समर आशु सचित्रकेतौ धावत्सु सैनिकवरेषु च पार्षतस्य ।
MT-19-168c	पार्था रथैरभिययुर्धृतचापबाणा वैचित्रवीर्यतनयान्‌ रविसूनुयुक्तान्‌ ॥
MT-19-169a	तैस्तेषु पञ्चसु समं प्रतियोधयत्सु भूरिश्रवाः सरविजो विरथं चकार ।
MT-19-169c	शक्रात्मजं तदनु पर्वतसन्निकाशं दोर्भ्यां तु मारुतिरुरुं तरुमुद्बबर्ह ॥
MT-19-170a	आयान्तमीक्ष्य तरुहस्तमिमं समीरसूनुं सुयोधनमुखा निखिलाः सकर्णाः ।
MT-19-170c	भूरिश्रवाः शकुनिभूरिजयद्रथाश्‍च सर्वेऽपि दुद्रुवुरथो विविशुः पुरं स्वम्‌ ॥
MT-19-171a	ज्ञात्वा समस्तमपि तद्‌ विदुरोऽग्रजं स्वं वर्धन्त एव तनया भवतो नरेन्द्र ।
MT-19-171c	इत्याह सोऽपि मुदितः स्वसुतेन कृष्णा प्राप्तेति भूषणवराण्यदिशच्च वासः ॥
MT-19-172a	पार्था इति स्म विदुरोऽवददाशु सोऽपि स्वाकारगूहनपरो यदि तर्ह्यतीव ।
MT-19-172c	भद्रं मृता नहि पृथासहिताः स्म पार्थास्तेषां प्रवृत्तिमपि मे वद सर्वशस्त्वम्‌ ॥
MT-19-173a	इत्युक्त आह विदुरः स हिडिम्बवध्यापूर्वां प्रवृत्तिमखिलामपि लक्षवेधम्‌ ।
MT-19-173c	उद्वाहमप्यथ नदीजमुखाश्‍च सर्वे तुष्टा बभूवुरपि वत्सरमूषुरेवम्‌ ॥
MT-19-174a	श्रुत्वाऽथ कृष्णमुपयातमुरु प्रदाय रत्नं च पाण्डुतनयेषु गतं पुनश्‍च ।
MT-19-174c	तातप्यमानहृदयास्तु सुयोधनाद्या मन्त्रं प्रचक्रुरथ कर्णमुखा ययुश्‍च ॥
MT-19-175a	युद्धाय तेषु पुनरेव रथैः प्रयातेष्वाहाग्रजं स विदुरोऽपि नदीजमुख्यान्‌ ।
MT-19-175c	एते हि पापतमचेतस एत्य पार्थान्‌ युद्धाय मृत्युमुपयान्ति न संशयोऽत्र ॥
MT-19-176a	भीमार्जुनौ विषहितुं नहि कश्‍चनास्ति सामर्थ्ययुक्‌ सुरवरेष्वपि वर्धितास्ते ।
MT-19-176c	ज्ञात्वैव वत्सरत एव महानधर्मस्तेषामुपेक्षणकृतस्तदलं नियुङ्‌क्ष्व ॥
MT-19-177a	आनीतये च विनियुज्य सुसान्त्वपूर्वमानीय योजय नृपैषु तथाऽर्धराज्यम्‌ ।
MT-19-177c	एवं कृतं तव भवेत्‌ कुलवृद्धये हि धर्माय चोभयविनाशकरोऽन्यथा स्याः ॥
MT-19-178a	इत्युक्तवत्यनु तथेत्यवदन्नदीजो द्रोणः कृपश्‍च विदुरं स नृपोऽप्युवाच ।
MT-19-178c	याह्यानयेति स च वेगवता रथेन तत्रागमत्‌ तदनु तैरभिपूजितश्‍च ॥
MT-19-179a	तत्काल एव वसुदेवसुतश्‍च कृष्णो व्यासश्‍च तानुपसमेत्य दुरन्तशक्ती ।
MT-19-179c	आदाय कुन्तिसहितान्‌ विदुरेण युक्तौ नागाह्वयं पुरमितां सह भार्ययैव ॥
MT-19-180a	तेष्वागतेषु सुमहानभवत्‌ प्रहर्षः पौरस्य जानपदिकस्य जनस्य चोच्चैः ।
MT-19-180c	भीष्मादिकाश्‍च मुदिताः प्रतिपूज्य गेहमावेशयन्‌ सह नृपेण महोत्सवेन ॥
MT-19-181a	कृष्णामपूजयदतीव च सौबली सा दुर्योधनस्य दयितासहिताऽत्र तेऽपि ।
MT-19-181c	ऊषुस्ततश्‍च निजपुत्रकदुर्विनीत्या कृष्णानिमित्तमुरुभीतित आह भीमात्‌ ॥
MT-19-182a	कुन्ति प्रयाहि सहिता स्नुषया गृहं स्वं भीमाद्‌ बिभेमि निजपुत्रकदुर्विनीत्या ।
MT-19-182c	कृष्णा त्रिलोकवनिताधिकरूपसारा यस्मादिति स्म ससुता प्रययौ गृहं सा ॥
MT-19-183a	ऊषुस्तथैव परिवत्सरपञ्चकं ते पाण्डोर्गृहे सुसुखिनोऽखिलभोगयुक्ताः ।
MT-19-183c	कृष्णा च तेषु पृथगेव चतुःस्वरूपा रेमे तथैकतनुरप्यभिमानिभेदात्‌ ॥
MT-19-184a	कन्यैव साऽभवदतः प्रतिवासरं च जन्माभवद्ध्यभिमतेः पृथगेव नाशात् ।
MT-19-184c	प्रायो हि नाभिमतिनाशमवाप वाणी तस्मान्मरुच्च सकलेष्वभिविष्ट आसीत्‌ ॥
MT-19-185a	धर्मात्मजादिषु मरुत्‌ प्रतिविष्ट एषां बुद्धिं विमोह्य रमते सततं तया यत्‌ ।
MT-19-185c	शुद्धैव सा हि तत एव दिनेदिने च सम्मोहतो मरणवद्‌ भवतीह कन्या ॥
MT-19-186a	नो सुप्तिवत्‌ त्विदमतोऽन्यवशत्वतो हि देहस्य संस्मृतित एव हरेर्न मोहः ।
MT-19-186c	नाऽवेशवच्च तत एव मृतेः स्वरूपमेतत्‌ त्वतः प्रतिदिनं जननाद्धि कन्या ॥
MT-19-187a	एवं स वायुरनुविष्टयुधिष्ठिरादिभीमात्मनैव रमते सततं तयैकः ।
MT-19-187c	अन्यादृशा हि सुरभुक्तिरतोऽन्यरूपा मानुष्यभुक्तिरिति नात्र विचार्यमस्ति ॥
MT-19-188a	वासिष्ठयादववृषावपि केशवौ तौ तत्रोषतुः परमसौहृदतो हि तेषु ।
MT-19-188c	ताभ्यामनन्तगुणपूर्णसुखात्मकाभ्यां पार्थाश्‍च ते मुमुदिरे युतसत्कथाभिः ॥
MT-19-189a	पूर्वं हि तेषु वनगेषु बभूव काशिराज्ञः सुताकृत उरुक्षितिपालयोगः ।
MT-19-189c	तत्र स्वयम्बरगतां धृतराष्ट्रपुत्रः कन्यां बलाज्जगृह आत्मबलातिदृप्तः ॥
MT-19-190a	पूर्वं हि राजगणने मगधाधिराजः सङ्ख्यात इत्यतिरुषा प्रगृहीतकन्ये ।
MT-19-190c	दुर्योधने नृपतयो युयुधुः स्म तेन भग्नाश्‍च कर्णसहितेन सहानुजेन ॥
MT-19-191a	भग्नेषु तेषु पुनरात्तशरासनेषु कर्णो जगाद धृतराष्ट्रसुतं प्रयाहि ।
MT-19-191c	युक्तः सहोदरजनैर्गुरुभीष्ममुख्ययुक्तस्य ते न पुरमेत्य हि धर्षणेशाः ॥
MT-19-192a	एकान्ततो जयमवीक्ष्य च नानुयाति बार्हद्रथः पुरगतस्य जये न निष्ठा ।
MT-19-192c	द्रौणिं च रुद्रतनुमेष सदा विजानन्‌ नो तेन युद्धमभिवाञ्छति रुद्रभक्तः ॥
MT-19-193a	एकोऽहमेव नृपतीन्‌ प्रतियोधयिष्य एतैर्मयि प्रतिजितेऽपि न तेऽस्त्यकीर्तिः ।
MT-19-193c	एकं च तेऽनुजमिमे यदि पौरुषेण गृह्णीयुरत्र तव कीर्तिरुपैति नाशम्‌ ॥
MT-19-194a	भीष्मादयोऽपि न हि योधयितुं समर्था राज्ञा ह्यनेन तत एव हि बाह्लिकोऽस्य ।
MT-19-194c	भृत्यो बभूव नतु भीष्ममयं युधेऽगाद्‌ राजा नहीति नच तेन विरोध आसीत्‌ ॥
MT-19-195a	इत्युक्त आशु स विमृश्य ययौ पुरं स्वं कर्णोऽपि तैः प्रतियुयोध जिगाय चैनान्‌ ।
MT-19-195c	कर्णस्य वीर्यमगणय्य जरासुतोऽपि ह्येकैकमेव नृपतिं स दिदेश योद्धुम्‌ ॥
MT-19-196a	सर्वेषु तेषु विजितेष्वभिजग्मिवान्‌ स योद्धुं बृहद्रथसुतोऽप्यमुना रथेन ।
MT-19-196c	तं चैव रामवरतो विरथं विशस्त्रं चक्रे स चैनमथ मुष्टिभिरभ्युपेतौ ॥
MT-19-197a	सन्धौ यदैव जरया प्रतिसन्धितस्य कर्णो जघान न परत्र तुतोष राजा ।
MT-19-197c	न ज्ञातमेतदपि हो हलिना तदेतज्ज्ञातं त्वया भव ततो मम भृत्य एव ॥
MT-19-198a	एवंविधं सुकुशलं बहुयुद्धशौण्डं न त्वां हनिष्य उत ते पितुरेव पूर्वम्‌ ।
MT-19-198c	बाह्वोर्बलादभिहृतं हि मयाऽङ्गराज्यं तत्‌ त्वं गृहाण युधि कर्मकरश्‍च मे स्याः ॥
MT-19-199a	इत्युक्त आशु स तथैव चकार कर्णः पूर्वं हि तस्य निजराज्यपदैकदेशः ।
MT-19-199c	दुर्योधनेन विहितो मगधाधिराजं जित्वा वृकोदरहृतः पितुरेव दत्तः ॥
MT-19-200a	अङ्गाधिराज्यमुपलभ्य जरासुतस्य स्नेहं च सूर्यसुत आशु कुरून्‌ जगाम ।
MT-19-200c	दृष्ट्वैव तं मुमुदिरे धृतराष्ट्रपुत्रा नानेन तुल्यमधिजग्मुरतो हरिं च ॥
MT-19-201a	उद्वाह्य काशितनयां गिरिजाधिविष्टां साक्षान्नरेषु जनितां प्रथमामलक्ष्मीम्‌ ।
MT-19-201c	तस्यां सुतं त्वजनयत्‌ पुर आस योऽक्षः कन्यां पुरा प्रियतमां च षडाननस्य ॥
MT-19-202a	पुत्रो बभूव स तु लक्षणनामधेयः सा लक्षणेत्यधिकरूपगुणाऽऽस कन्या ।
MT-19-202c	तस्यानुजाश्‍च निजयोग्यगुणा अवापुर्भार्याः पुनश्‍च स सुयोधन आप भार्याः ॥
MT-19-203a	पूर्वं सुरान्तक इति प्रथितः सुतोऽभूद्‌ दुःशासनस्य तदनु प्रतितप्यमानाः ।
MT-19-203c	दृष्ट्वैव पार्थबलवीर्यगुणान्‌ समृद्धिं तां चैव ते प्रति ययुः स्म कलिङ्गदेशम्‌ ॥
MT-19-204a	आसीत्‌ स्वयम्बर उतात्र कलिङ्गराजपुत्र्याः सुवज्र इति यं प्रवदन्ति भूपाः ।
MT-19-204c	रौद्राद्‌ वरादविजितस्य च तस्य कन्यां दृप्तो बलात्‌ स जगृहे धृतराष्ट्रसूनुः ॥
MT-19-205a	तत्राथ रुद्रवरतः स जरासुतेन युक्तो बबन्ध च सुयोधनमाशु जित्वा ।
MT-19-205c	कर्णः पराद्रवदिह स्म सुतेषु पाण्डोर्यस्मात्‌ स्पृधाऽगमदतः स पराजितोऽभूत्‌ ॥
MT-19-206a	दुर्योधनेऽनुजजनैः सह तैर्गृहीते भीष्माम्बिकेयविदुराग्रजवाक्यनुन्नः ।
MT-19-206c	भीमो विजित्य नृपतीन्‌ सजरासुतांस्तान्‌ हत्वा सुवज्रममुचद्‌ धृतराष्ट्रपुत्रान्‌ ॥
MT-19-207a	तेऽपि स्म कर्णसहिता मृतकप्रतीका नागाह्वयं पुरमथाऽययुरप्यमीषाम्‌ ।
MT-19-207c	दृष्ट्वा विरोधमवदन्नृपतिश्‍च धर्मपुत्रं पुरन्दरकृतस्थलमाशु याहि ॥
MT-19-208a	तत्रार्द्धराज्यमनुभुङ्‌क्ष्व सहानुजैस्त्वं कोशार्धमेव च गृहाण पुरा हि शक्रः ।
MT-19-208c	तत्राभिषिक्त उत कञ्जभवादिदेवैस्तत्रस्थ एव स चकार चिरं च राज्यम्‌ ॥
MT-19-209a	त्वं वीर शक्रसम एव ततस्तवैव योग्यं पुरं तदत आश्वभिषेचयामि ।
MT-19-209c	इत्युक्त आह स युधिष्ठिर ओमिति स्म चक्रेऽभिषेकमपि तस्य स आम्बिकेयः ॥
MT-19-210a	तस्याभिषेकमकरोत्‌ प्रथमं हि कृष्णो वासिष्ठनन्दन उरुर्भव चक्रवर्ती ।
MT-19-210c	यष्टाऽश्‍वमेधनिखिलात्मकराजसूयपूर्वैर्मखैः सततमेव च धर्मशीलः ॥
MT-19-211a	इत्येव पार्षतसुतासहितेऽभिषिक्ते कृष्णोऽपि वृष्णिवृषभः स तथाऽभ्यषिञ्चत्‌ ।
MT-19-211c	एवं च मारुतिशिरस्यभिषेकमेतौ सञ्चक्रतुः स्म युवराजपदे सभार्यम्‌ ॥
MT-19-212a	भीमे च पार्षतसुतासहितेऽभिषिक्ते ताभ्यामनन्तसुखशक्तिचिदात्मकाभ्याम्‌ ।
MT-19-212c	अन्यैश्‍च विप्रवृषभैः सुकृतेऽभिषेके धर्मात्मजानु मुमुदुर्निखिलाश्‍च सन्तः ॥
MT-19-213a	तस्मिन्‌ महोत्सववरे दिनसप्तकानुवृत्ते वसिष्ठवृषभेण च वृष्णिपेन ।
MT-19-213c	कृष्णेन ते ययुरमा पृथया तया च पाञ्चालराजसुतया स्थलमिन्द्रवासम्‌ ॥
MT-19-214a	कोशस्य चार्धसहितास्तु यदैव पार्था गच्छन्ति ताननुययुर्निखिलाश्‍च पौराः ।
MT-19-214c	ऊचुश्‍च हा बत सुयोधन एष पापो दूरे चकार ननु पाण्डुसुतान्‌ गुणाढ्यान्‌ ॥
MT-19-215a	भीमप्रतापमवलम्ब्य कलिङ्गबन्धान्मुक्तः सुतामपि हि तस्य पुरं निनाय ।
MT-19-215c	द्वेष्ट्येवमप्यतिबलान्‌ हि सदैव पार्थान्‌ यामो वयं गुणिभिरद्य सहैव पार्थैः ॥
MT-19-216a	आज्ञापयत्यपि स भेरिरवेण पार्थान्‌ नैवानुगच्छत यदि व्रजथानु वोऽद्य ।
MT-19-216c	वित्तं हरिष्य इह सर्वमपीति तच्च पापः करोतु न वयं विजहाम पार्थान्‌ ॥
MT-19-217a	सद्भिर्हि सङ्गतिरिहैव सुखस्य हेतुर्मोक्षैकहेतुरथ तद्विपरीतमन्यत्‌ ।
MT-19-217c	तस्माद्‌ व्रजेम सह पाण्डुसुतैर्हि शक्रप्रस्थं त्विति स्म धृतचेतस आह धार्मः ॥
MT-19-218a	प्रीतिर्यदि स्म भवतां मयि सानुजेऽस्ति तिष्ठध्वमत्र पितुरेव हि शासने मे ।
MT-19-218c	कीर्तिर्हि वोऽनुगमनात्‌ पितुरत्ययेन नश्येन्न इत्यनुसरध्वमिहाऽम्बिकेयम्‌ ॥
MT-19-219a	इत्येव तैः पुरजना निखिलैर्निषिद्धाः कृच्छ्रेण तस्थुरपि तान्‌ मनसाऽन्वगच्छन्‌ ।
MT-19-219c	प्राप्याथ शक्रपुरमस्मरतां च कृष्णौ देवेशवर्धकिमथाऽगमदत्र सोऽपि ॥
MT-19-220a	वासिष्ठपेन यदुपेन च पाण्डवानां रत्नोत्करं कुरु पुरं पुरुहूतपुर्याः ।
MT-19-220c	सादृश्यतस्त्विति नियुक्त उभौ प्रणम्य सर्वेश्‍वरौ स कृतवांश्‍च पुरं तथैव ॥
MT-19-221a	देशं च नातिजनसंवृतमन्यदेशसंस्थैर्जनैरभिपुपूरिर आशु पार्थाः ।
MT-19-221c	तेषां गुणैर्हरिपदानतिहेतुतश्‍च राष्ट्रान्तरा इह शुभा वसतिं स्म चक्रुः ॥
MT-19-222a	प्रस्थाप्य दूरमनुजस्य सुतान्‌ स राजा चक्रेऽभिषेकमपि तत्र सुयोधनस्य ।
MT-19-222c	दुःशासनं युवराजमसौ विधाय मेने कृतार्थमिव च स्वमशान्तकामः ॥
MT-19-223a	पार्थाश्‍च ते मुमुदुरत्र वसिष्ठवृष्णिवर्योदितानखिलतत्वविनिर्णयांस्तु ।
MT-19-223c	शृण्वन्त एव हि सदा पृथिवीं च धर्माद्‌ भुञ्जन्त आश्रितरमापतिपादयुग्माः

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये पाण्डवराज्यलाभो नाम एकोनविंशोऽध्यायः ॥ 19 ॥

Adhyaya 20

अथ विंशोऽध्यायः

MT-20-001a	यज्ञोरुदाननरदेववन्द्यताप्रश्नर्षिपूजासु युधिष्ठिरोऽभूत्‌ ।
MT-20-001c	धर्मानुशास्तिहरितत्वशंसनस्वराष्ट्ररक्षादिषु भीम आसीत्‌ ॥
MT-20-002a	स्त्रीधर्मसंशासनभृत्यकोशरक्षाव्ययादौ गुणदोषचिन्तने ।
MT-20-002c	अन्तःपुरस्थस्य जनस्य कृष्णा त्वासीद्धरेर्धर्मनिदर्शनी च ॥
MT-20-003a	बीभत्सुरासीत्‌ परराष्ट्रमर्दने तेनानियम्यांंस्तु जरासुतादीन्‌ ।
MT-20-003c	स कीचकादींश्‍च ममर्द भीमस्तस्यैव ते बलतो नित्यभीताः ॥
MT-20-004a	राष्ट्रेषु भीमेन विमर्दितेषु जिताश्‍च युद्धेषु निरुद्यमास्ते ।
MT-20-004c	बभूवुरासीद्धरिधर्मनिष्ठः प्रायेण लोकश्‍च तदीयशासनात्‌ ॥
MT-20-005a	आजीविनां वेतनदस्तदाऽऽसीन्माद्रीसुतः प्रथमोऽथ द्वितीयः ।
MT-20-005c	सन्धानभेदादिषु धर्मराजपश्‍चाच्च खड्‌गी स बभूव रक्षन्‌ ॥
MT-20-006a	धृष्टद्युम्नस्तत्र सेनाप्रणेता शक्रप्रस्थे नित्यमास्तेऽतिहार्दात्‌ ।
MT-20-006c	विशेषतो भीमसखा स आसीद्‌ राष्ट्रं चैषां सर्वकामैः सुपूर्णम्‌ ॥
MT-20-007a	नावैष्णवो न दरिद्रो बभूव न धर्महानिश्‍च बभूव कस्यचित्‌ ।
MT-20-007c	तेषां राष्ट्रे शासति भीमसेने न व्याधितो नापि विपर्ययान्मृतिः ॥
MT-20-008a	युधिष्ठिरं यान्ति हि दर्शनोत्सुकाः प्रतिग्रहायाप्यथ याजनाय ।
MT-20-008c	कार्यार्थतो नैव वृकोदरेण कार्याणि सिद्धानि यतोऽखिलानि ॥
MT-20-009a	गन्धर्वविद्याधरचारणाश्‍च सेवन्त एतान्‌त्सततं समस्ताः ।
MT-20-009c	यथा सुरेन्द्रं मुनयश्‍च सर्व आयान्ति देवा अपि कृष्णमर्चितुम्‌ ॥
MT-20-010a	तेषां राष्ट्रे कार्तयुगा हि धर्माः प्रवर्तिता एव ततोऽधिकाश्‍च ।
MT-20-010c	ऋद्धिश्‍च तस्मादधिका सुवर्णरत्नाम्बरादेरपि सस्यसम्पदाम्‌ ॥
MT-20-011a	अथोपयेमे शिशुपालपुत्रीं युधिष्ठिरो देवकीं नाम पूर्वम्‌ ।
MT-20-011c	स्वीयां भार्यां यत्सहजो धृष्टकेतुरनुह्लादः सवितुश्‍चांशयुक्तः ॥
MT-20-012a	तस्यां सुहोत्रो नामतः पुत्र आसीद्‌ यश्‍चित्रगुप्तो नाम पूर्वं सुलेखः ।
MT-20-012c	कृष्णा सैवाप्यन्यरूपेण जाता काशीशपुत्री यां प्रवदन्ति काळीम्‌ ॥
MT-20-013a	सा केवला भारती नान्यदेव्यस्तत्राऽविष्टास्तत्कृते काशिराजः ।
MT-20-013c	स्वयम्बरार्थं नृपतीनाजुहाव सर्वांस्तेऽपि ह्यत्र हर्षात्‌ समेताः ॥
MT-20-014a	तेषां मध्ये भीमसेनांस एषा मालामाधात्‌ तत्र जरासुताद्याः ।
MT-20-014c	क्रुद्धा विष्णोराश्रितानाक्षिपन्त आसेदुरुच्चैः शिवमास्तुवन्तः ॥
MT-20-015a	पूर्वं वाक्यैर्वैदिकैस्तान्त्स भीमो जिग्ये तर्कैः साधुभिः सम्प्रयुक्तैः ।
MT-20-015c	वेदा ह्यदोषा इति पूर्वमेव संसाधयित्वैव सदागमैश्‍च ॥
MT-20-016a	वेदाधिक्यं शैवशास्त्राणि चाऽहुः वेदोज्झितानां बहुलां च निन्दाम्‌ ।
MT-20-016c	तथा शाक्तेयस्कान्दसौरादिकानां तत्रैवोक्तं छन्दसां वैष्णवत्वम्‌ ॥
MT-20-017a	विष्णोराधिक्यं तानि शास्त्राणि चाऽहुः शिवादिभ्यः कुत्रचिन्नैव वेदे ।
MT-20-017c	विष्णूत्कृष्टः कथितो बौद्धपूर्वाश्‍चाऽहुर्विष्णुं परमं सर्वतोऽपि ॥
MT-20-018a	लोकायताश्‍च क्वचिदाहुरग्र्यं विष्णुं गुरुं सर्ववरं बृहस्पतेः ।
MT-20-018c	सर्वागमेषु प्रथितोऽत एव विष्णुः समस्ताधिक एव मुक्तिदः ॥
MT-20-019a	तेष्वागमेष्वेव परस्परं च विरुद्धता ह्यन्यपक्षेषु भूपाः ।
MT-20-019c	प्रत्यक्षतश्‍चात्र पश्यध्वमाशु बलं बाह्वोर्मे विष्णुपदाश्रयस्य ॥
MT-20-020a	पूर्वं हि गयया मम विष्णुपूजाविघ्नार्थमायाद्‌ वामकरेण सा मे ।
MT-20-020c	नुन्ना परस्ताद्‌ बहुयोजनं गता पुरे कुरूणां शिव आगतस्तदा ॥
MT-20-021a	स व्याघ्ररूपी कपिलात्मकामुमां परीक्षयन्‌ मां हन्तुमिवाऽद्रवद्‌ द्रुतम्‌ ।
MT-20-021c	स मे युद्धे विजितो मूर्च्छितश्‍च गदाप्रहारादास लिययान्तरस्थः ॥
MT-20-022a	व्याघ्रेश्‍वरं नाम लिङ्गं पृथिव्यां ख्यातं तदास्ते तद्वदन्यत्र युद्धे ।
MT-20-022c	तीरे गोमत्या हैमवते गिरौ हि जितस्तत्राप्यास शार्दूललिङ्गम्‌ ॥
MT-20-023a	एवं प्रत्यक्षे विष्णुपदाश्रयस्य बलाधिक्ये किमु वक्तव्यमत्र ।
MT-20-023c	विष्णोराधिक्ये क्षत्रियाणां प्रमाणं बलं विप्रे ज्ञानमेवेति चाऽहुः ॥
MT-20-024a	मया केदारे विप्ररूपी जितश्‍च रुद्रोऽविशल्लिङ्गमेवाऽशु भीतः ।
MT-20-024c	ततः परं वेदविदामगम्यताशापं प्रादाच्छङ्करो व्रीळितोऽत्र ॥
MT-20-025a	एवं प्रत्यक्षे विष्णुबले प्रतीपं मनो यस्य ह्युत्तरं स ब्रवीतु ।
MT-20-025c	क्रोधोऽधिकश्‍चेत्‌ क्षिप्रमायातु योद्धुमित्युक्तास्तेऽभ्याययुरात्तशस्त्राः ॥
MT-20-026a	विद्राप्य तान्‌ बाणसङ्घैः समस्तान्‌ जरासुतं गदया योधयित्वा ।
MT-20-026c	बाहुभ्यां चैनं परिगृह्याऽशु विष्णोः पादोत्थायां प्राक्षिपद्‌ देवनद्याम्‌ ॥
MT-20-027a	स व्रीळितः प्रययौ मागधांश्‍च भूपैः समेतो भीमसेनो रथं स्वम्‌ ।
MT-20-027c	आरुह्य काशीश्‍वरपूजितश्‍च ययौ काळ्या शक्रसनामकं पुरम्‌ ॥
MT-20-028a	तस्यां त्रिलोकाधिकरूपसद्गुणैरा सम्मतायां रममाणः सुतं च ।
MT-20-028c	शर्वत्रातं नामाजनयत्‌ पुरा यः समानवायुर्बलवीर्ययुक्तः ॥
MT-20-029a	कृष्णोऽपि गत्वा द्वारवतीं सरामः सत्यापितुर्वधकर्तारमेव ।
MT-20-029c	शतधन्वानं हन्तुमैच्छत्‌ स चैव ययाचेऽक्रूरं कृतवर्मानुयुक्तम्‌ ॥
MT-20-030a	तावब्रूतां सर्वलोकैककर्तुर्नाऽवां विरोधं मनसाऽपि कुर्वः ।
MT-20-030c	कृष्णस्य सर्वेशितुरित्यनूक्त आरुह्य चाश्‍वीं भयतः पराद्रवत्‌ ॥
MT-20-031a	अन्वेव तं कृष्णरामौ रथेन यातौ शतं योजनानां दिनेन ।
MT-20-031c	गत्वा मृतायां बडबायां पदैव स प्राद्रवत्‌ कृष्ण एनं पदाऽगात्‌ ॥
MT-20-032a	छित्वा शिरस्तस्य चक्रेण कृष्णो जानन्नक्रूरे मणिमेनेन दत्तम्‌ ।
MT-20-032c	अप्यज्ञवल्लोकविडम्बनाय परीक्ष्य वासोऽत्र नेत्याह रामम्‌ ॥
MT-20-033a	अविश्‍वासात्‌ स तु सक्रोध एव ययौ विदेहानवसत्‌ पञ्च चाब्दान्‌ ।
MT-20-033c	जानन्‌ पार्थेभ्योऽहार्यतां केशवस्य वशीकर्तुं धार्तराष्ट्रो बलं गात्‌ ॥
MT-20-034a	बभूव शिष्योऽस्य तथा गदायामसन्निधानं केशवस्य प्रतीक्षन्‌ ।
MT-20-034c	तदा ययाचे भगिनीं च तस्य स च प्रतिज्ञामकरोत्‌ प्रदाने ॥
MT-20-035a	ज्येष्ठं ह्येनं केशवो नातिवर्तेदित्येव मेने धार्तराष्ट्रः स तस्मात्‌ ।
MT-20-035c	जग्राह हस्तं दक्षिणं सत्यहेतोर्ददौ च रामः करमस्मै हलाङ्कम्‌ ॥
MT-20-036a	रूपेण तस्या मोहितो धार्तराष्ट्रो विशेषतः कृष्णरामौ भगिन्याः ।
MT-20-036c	स्नेहाद्‌ वशं यास्यत इत्यगृह्णाद्धस्तं हलाङ्कं हलिनो रिपुघ्नम्‌ ॥
MT-20-037a	जाता देवक्यां सा सुभद्रेति नाम्ना भद्रा रूपेणानकदुन्दुभेस्ताम्‌ ।
MT-20-037c	कृत्वा पुत्रीं रोहिणी स्वामरक्षत्‌ पूर्वं तु यासीत्‌ त्रिजटैव नाम्ना ॥
MT-20-038a	सीतायाः प्राङ्‌नित्यशुश्रूषणात्‌ सा बभूव विष्णोर्भगिनी प्रिया च ।
MT-20-038c	उमावेशाद्‌ रूपगुणोपपन्ना पद्मेक्षणा चम्पकदामगौरी ॥
MT-20-039a	एतत्‌ कृत्वा धृतराष्ट्रात्मजः स ययौ कुरून्‌ निवसत्यत्र रामे ।
MT-20-039c	कृष्णोऽक्रूरं विवसन्तं भयेन सहार्दिक्यं चाऽनयित्वा जगाद ॥
MT-20-040a	आनीय रामं च समस्तसात्त्वतां यदाऽवादीत्‌ केशवः सन्निधाने ।
MT-20-040c	मणिस्त्वय्यास्ते दर्शयेत्येव भीतस्तदाऽक्रूरोऽदर्शयद्‌ रत्नमस्मै ॥
MT-20-041a	अव्याजतामात्मनो दर्शयित्वा हलायुधे केशवस्तस्य जानन्‌ ।
MT-20-041c	रत्नाकाङ्क्षामुग्रसेनस्य चैव मातुश्‍च साम्बस्य पुनर्बभाषे ॥
MT-20-042a	आस्तामक्रूरे मणिरन्यैरधार्यः सदा यज्ञाद् दानपतेः स धार्यः ।
MT-20-042c	न सत्या कृष्णावाञ्छितं किञ्चिदिच्छेत्‌ तथाऽपि तस्या योग्य इत्याह कृष्णः ॥
MT-20-043a	लब्ध्वा रत्नं दानपतिः सदैव सन्दीक्षितोऽभूद्‌ यज्ञकर्मण्यतन्द्रः ।
MT-20-043c	प्रदर्श्य कृष्णो हलिने रत्नमेतच्छक्रप्रस्थं पाण्डवस्नेहतोऽगात्‌ ॥
MT-20-044a	वसन्नजस्तत्र बहूंश्‍च मासान्‌ सफल्गुनोऽयान्मृगयां कदाचित्‌ ।
MT-20-044c	हत्वा मृगान्‌ यमुनातीरसंस्थः सोऽन्यां काळिन्दीं ददृशे तत्स्वसारम्‌ ॥
MT-20-045a	सा सूर्यपुत्री यमुनाऽनुजाता तपश्‍चरन्ती कृष्णपत्नीत्वकामा ।
MT-20-045c	पृष्टाऽर्जुनेनाऽह समस्तमेतत्‌ पत्नीं च तां जगृहे वासुदेवः ॥
MT-20-046a	ततो गत्वा नग्नजितो गृहं च स्वयम्बरे सप्त वृषानगृह्णात्‌ ।
MT-20-046c	सर्वैरग्राह्यानसुरान्‌ वरेण शिवस्य यैर्निर्जिता भूमिपालाः ॥
MT-20-047a	ततो नीलां तस्य सुतां च लेभे पूर्वं नीला गोपकन्याऽपि याऽऽसीत्‌ ।
MT-20-047c	सा देहेऽस्याः प्राविशत्‌ पूर्वमेषा यस्मादेका द्विविधा सम्प्रजाता ॥
MT-20-048a	पितृष्वसुर्मित्रविन्दा सुता च कृष्णे मालामासजद्‌ राजमध्ये ।
MT-20-048c	विन्दानुविन्दौ भ्रातरावेव तस्या न्यषेधतां धार्तराष्ट्रार्थमुग्रौ ॥
MT-20-049a	जित्वाऽऽवन्त्यौ तौ नृपतींश्‍चैव सर्वानादाय तां प्रययौ वासुदेवः ।
MT-20-049c	पितृष्वसुस्तनयां च द्वितीयां भद्रां दत्तामाग्रहीद्‌ भ्रातृभिः सः ॥
MT-20-050a	विश्‍वेषां देवानामवतारा हि पञ्च ते कैकया भ्रातरोऽस्या हरेश्‍च ।
MT-20-050c	भक्ता नित्यं पाण्डवानां च तातोऽप्येषां वशे शैव्यनामर्भुरग्रे ॥
MT-20-051a	स्वयम्बरो लक्षणायास्तथाऽऽसीद्‌ यथा द्रौपद्या लक्षवेधात्मकः सः ।
MT-20-051c	मद्रेषु तस्याश्‍च पिता पिनाकं स्वयम्बरार्थं जगृहे गिरीशात्‌ ॥
MT-20-052a	लक्षं च तत्‌ सर्वतश्छन्नमेव द्वारं शरस्याप्युपरि स्म लक्षात्‌ ।
MT-20-052c	छिन्नेषुणा पातनीयं च तद्धि द्रौपद्यर्थात्‌ तदशक्यं ततोऽलम्‌ ॥
MT-20-053a	तत्राऽजग्मुर्मागधाद्याश्‍च सर्वे पार्था अपि द्रष्टुमिहाभ्युपाययुः ।
MT-20-053c	दुर्योधनाद्याश्‍च ससूतपुत्रा सज्यीकर्तुं धनुरप्युत्सहन्ते ॥
MT-20-054a	केचिन्निपेतुर्धनुषैव ताडिता न वै केचिच्चालयितुं च शेकुः ।
MT-20-054c	दुर्योधनो मागधः सूतपुत्रः सज्यं कृत्वा लक्षवीक्षां न शेकुः ॥
MT-20-055a	धनञ्जयः स्वात्मबलं प्रकाशयन्‌ सज्यं कृत्वा धनुरैक्षच्च लक्षम्‌ ।
MT-20-055c	नैवाऽददे बाणमनिच्छयैव तत्‌ प्राप्यां जानन्‌ केशवेनैव तां च ॥
MT-20-056a	भीमश्‍चापं लक्षमप्येतदत्र द्रष्टुं च नैवैच्छदरीन्द्रधारिणः ।
MT-20-056c	योग्ये कर्मण्यायतंश्‍चापराधी स्यादित्यञ्जः पश्यमानो महात्मा ॥
MT-20-057a	कृष्णस्ततश्‍चापमधिज्यमाशु कृत्वाऽचिन्त्यश्छिन्नबाणेन लक्षम्‌ ।
MT-20-057c	अपातयद्‌ दुन्दुभयश्‍च दिव्या नेदुः प्रसूनं ववृषुः सुराश्‍च ॥
MT-20-058a	कृष्णे ब्रह्माद्यैः स्तूयमाने नरेन्द्रकन्या मालां केशवांसे निधाय ।
MT-20-058c	तस्थावुपास्याथ सर्वे नरेन्द्रा युद्धायागुः केशवं स्वात्तशस्त्राः ॥
MT-20-059a	विद्राप्य तान्‌ मागधादीन्‌ स कृष्णो भीमार्जुनाभ्यां सहितः पुरीं स्वाम्‌ ।
MT-20-059c	ययावेता अष्ट महामहिष्यः कृष्णस्य दिव्या लोकसुन्दर्य इष्टाः ॥
MT-20-060a	भैष्मी सत्या चैकतनुर्द्विधैव जाता भूमौ प्रकृतिर्मूलभूता ।
MT-20-060c	तयैवान्याः सर्वदाऽनुप्रविष्टास्तासां मध्ये जाम्बवती प्रधाना ॥
MT-20-061a	रामेण तुल्या जाम्बवती प्रियत्वे कृष्णस्यान्याः किञ्चिदूनाश्‍च तस्याः ।
MT-20-061c	यदाऽऽवेशो बहुलः स्याद्‌ रमायास्तदा तासु प्रीयते केशवोऽलम्‌ ॥
MT-20-062a	यदाऽऽवेशो ह्रासमुपैति तत्र प्रद्युम्नतो विंशगुणाधिकाः स्युः ।
MT-20-062c	अनादितस्ताः केशवान्नान्यसंस्था रेमे ताभिः केशवो द्वारवत्याम्‌ ॥
MT-20-063a	एवं कृष्णे द्वारकामध्यसंस्थे गिरिं भूपा रैवतकं समाययुः ।
MT-20-063c	दुर्योधनाद्याः पाण्डवाश्‍चैव सर्वे नानादेश्या ये च भूपालसङ्घाः ॥
MT-20-064a	आत्मानं तान्‌ द्रष्टुमभ्यागतान्‌ स कृष्णो गिरौ रैवतके ददर्श ।
MT-20-064c	नमस्कृते सर्वनरेन्द्रमुख्यैः कृष्णे वैदर्भ्या सह दिव्यासनस्थे ॥
MT-20-065a	एत्याऽकाशान्नारदः कृष्णमाह सर्वोत्तमस्त्वं त्वादृशो नास्ति कश्‍चित्‌ ।
MT-20-065c	इत्याश्‍चार्यो धन्य इत्येव शब्दद्वये तूक्ते वासुदेवस्तमाह ॥
MT-20-066a	दक्षिणाभिः साकमित्येव कृष्णं पप्रच्छुरेतत्‌ किमिति स्म भूपाः ।
MT-20-066c	नारायणो मुनिमूचे वदेति शृणुध्वमित्याह स नारदोऽपि ॥
MT-20-067a	कूर्मो दृष्टो विष्णुपद्यां मयोक्तस्त्वमुत्तमो नास्ति समस्तवेति ।
MT-20-067c	ऊचे गङ्गामुत्तमां सा जलेशमुमामूचे पृथिवीनामिकां सः ॥
MT-20-068a	या मादृशा देवताः सर्वशस्ता धृतास्तया प्रथितत्वात्‌ पृथिव्या ।
MT-20-068c	शिवं शेषं गरुडं चाऽह साऽपि परवानात्‌ पर्वतनामधेयान्‌ ॥
MT-20-069a	तैरेवाहं मत्समाश्‍चैव देव्यो ध्रियन्त इत्येव त ऊचिरेऽथ ।
MT-20-069c	ब्रह्माणमेवोत्तममाह सोऽपि वेदात्मिकां प्रकृतिं विष्णुपत्नीम्‌ ॥
MT-20-070a	सैका देवी बहुरूपा बभाषे युक्ता यदाऽहं ज्ञेन नारायणेन ।
MT-20-070c	यज्ञक्रियामानिनी यज्ञनाम्नी तदोत्तमा तत्प्रवेशात्‌ तदाख्या ॥
MT-20-071a	विष्ण्वाविष्टा यज्ञनाम्नी तदङ्कस्थिता सोचे केशवो ह्युत्तमोऽलम्‌ ।
MT-20-071c	न तत्समश्‍चाधिकोऽतः कुतः स्यादृषे सत्यं नान्यथेति स्म भूयः ॥
MT-20-072a	तयोक्तोऽहं नावतारेषु कश्‍चिद्‌ विशेष इत्येव यदुप्रवीरम्‌ ।
MT-20-072c	सर्वोत्तमोऽसीत्यवदं स चाऽह न केवलं मेऽङ्कगायाः श्रियोऽहम्‌ ॥
MT-20-073a	सदोत्तमः किन्तु यदा तु सा मे वामार्धरूपा दक्षिणानामधेया ।
MT-20-073c	यस्मात्‌ तस्या दक्षिणतः स्थितोऽहं तस्मान्नाम्ना दक्षिणेत्येव सा स्यात्‌ ॥
MT-20-074a	सा दक्षिणामानिनी देवता च सा च स्थिता बहुरूपा मदर्धा ।
MT-20-074c	वामार्धो मे तत्प्रविष्टो यतो हि ततोऽहं स्यामर्द्धनारायणाख्यः ॥
MT-20-075a	तदाऽप्यस्या उत्तमोऽहं सुपूर्णो न मादृशः कश्‍चिदस्त्युत्तमो वा ।
MT-20-075c	इत्येवावादीद्‌ दक्षिणाभिः सहेति सर्वोत्तमत्त्वं दक्षिणानां स्मरन्‌त्सः ॥
MT-20-076a	ताभिश्‍चैताभिर्दक्षिणाभिः समेताद्‌ वरिष्ठोऽहं जगतः सर्वदैव ।
MT-20-076c	मत्सामर्थ्यान्नैव चानन्तभागो दक्षिणानां विद्यते नारदेति ॥
MT-20-077a	उक्तं कृष्णेनाप्रतिमेन भूपा अन्योत्तमत्वं दक्षिणानां च शश्‍वत्‌ ।
MT-20-077c	सेयं भैष्मी दक्षिणा केशवोऽयं तस्याः श्रेष्ठः पश्यत राजसङ्घाः ॥
MT-20-078a	प्रत्यक्षं वो वीर्यमस्यापि कुन्त्या युद्धेऽर्थितः केशवो वीर्यमस्यै ।
MT-20-078c	अदर्शयत्‌ पाण्डवान्‌ धार्तराष्ट्रान्‌ भीष्मद्रोणद्रौणिकृपान्‌ सकर्णान्‌ ।
MT-20-078e	निरायुधांश्‍चक्र एकक्षणेन लोकश्रेष्ठान्‌ दैवतैरप्यजेयान्‌ ॥
MT-20-079a	व्रतं भीमस्यास्ति नैवाभि कृष्णमियामिति स्माऽज्ञया तस्य विष्णोः ।
MT-20-079c	चक्रं रथस्याग्रहीत्‌ सः प्रणम्य कृष्णं स तं केशवोऽपाहरच्च ॥
MT-20-080a	एवं क्रीडन्तोऽप्यात्मशक्त्या प्रयत्नं कुर्वन्तस्ते विजिताः केशवेन ।
MT-20-080c	ततः सर्वे नेमुरस्मै पृथा च सविस्मया वासुदेवं ननाम ॥
MT-20-081a	एवंविधान्यद्भुतानीह कृष्णे दृष्टानि वः शतसाहस्रशश्‍च ।
MT-20-081c	तस्मादेष ह्यद्भुतोऽत्युत्तमश्‍चेत्युक्ता नेमुस्तेऽखिला वासुदेवम्‌ ॥
MT-20-082a	वाय्वाज्ञया वायुशिष्यः स सत्यमित्याद्युक्त्वा नारदो रुग्मिणीं च ।
MT-20-082c	स्तुत्वा पुष्पं पारिजातस्य दत्वा ययौ लोकं क्षिप्रमब्जोद्भवस्य ॥
MT-20-083a	साक्षात्‌ सत्या रुग्मिणीत्येकसंविद्‌ द्विधाभूता नात्र भेदोऽस्ति कश्‍चित्‌ ।
MT-20-083c	तथाऽपि सा प्रमदानां स्वभावप्रकाशनार्थं कुपितेवाऽस सत्या ॥
MT-20-084a	साकं रुग्मिण्या राजमध्ये प्रवेशात्‌ स्तवादृषेः पुष्पदानाच्च देवीम्‌ ।
MT-20-084c	कोपाननं दर्शयन्तीमुवाच विडम्बार्थं कामिजनस्य कृष्णः ॥
MT-20-085a	दातास्म्यहं पारिजातं तरुं त इत्येव तत्राथाऽगमद्‌ वासवोऽपि ।
MT-20-085c	सर्वैर्देवैर्भौमजितोऽप्यदित्यास्तेनैवाथो कुण्डलाभ्यां हृताभ्याम्‌ ॥
MT-20-086a	तदैवाऽगुर्मुनयस्तेन नुन्ना बदर्यास्ते सर्व एवाऽशु कृष्णम्‌ ।
MT-20-086c	ययाचिरे भौमवधाय नत्वा स्तुत्वा स्तोत्रैर्वैदिकैस्तान्त्रिकैश्‍च ॥
MT-20-087a	इन्द्रेण देवैः सहितेन याचितो विप्रैश्‍च सस्मार विहङ्गराजम्‌ ।
MT-20-087c	आगम्य नत्वा पुरतः स्थितं तमारुह्य सत्यासहितो ययौ हरिः ॥
MT-20-088a	नित्यैव या प्रकृतिः स्वेच्छयैव जगच्छिक्षार्थं द्वादशीं भीमसञ्ज्ञाम्‌ ।
MT-20-088c	उपोष्य बभ्रे कोटिधाराजलस्य विष्णोः प्रीत्यर्थं सैव हि सत्यभामा ॥
MT-20-089a	तया युक्तो गरुडस्कन्धसंस्थो दूरानुयातो वज्रभृताऽप्यनुज्ञाम्‌ ।
MT-20-089c	दत्वाऽमुष्मै प्रययौ वायुजुष्टामाशां कृष्णो भौमवधे धृतात्मा ॥
MT-20-090a	भौमो ह्यासीद्‌ ब्रह्मवरादवध्यो न शस्त्रभृज्जीयस इत्यमुष्मै ।
MT-20-090c	दत्तो वरो ब्रह्मणा तद्वदेव तस्यामात्यानां तद्वदवध्यता च ॥
MT-20-091a	भौमेन जय्यत्वमपि ह्यमीषां दत्तं भौमाय ब्रह्मणा क्रोडरूपात्‌ ।
MT-20-091c	विष्णोर्जातायास्य दुर्गं च दत्तं प्राग्ज्योतिषं नाम पुरं समस्तैः ॥
MT-20-092a	आसीद्‌ बाह्ये गिरिदुर्गं तदन्तः पानीयदुर्गं मौरवं पाशदुर्गम्‌ ।
MT-20-092c	तस्याप्यन्तः क्षुरधारोपमं तत्पाशाश्‍च ते षट्‌सहस्राश्च घोराः ॥
MT-20-093a	अभेद्यत्वमरिभिरतार्यता च दत्ता दुर्गाणां ब्रह्मणाऽऽराधितेन ।
MT-20-093c	तस्यामात्याः पीठमुरौ निशुम्भहयग्रीवौ पञ्चजनश्‍च शूराः ॥
MT-20-094a	सङ्खल्प्य तान्‌ लोकपालानहं च ब्रह्मेत्यद्धा भाषमाणः स आस्ते ।
MT-20-094c	हन्तुं कृष्णो नरकं तत्र गत्वा गिरिदुर्गं गदया निर्बिभेद ॥
MT-20-095a	वायव्यास्त्रेणोदकं शोषयित्वा चकर्त खड्‌गेन मुरस्य पाशान्‌ ।
MT-20-095c	अथाभिपेतुर्मुरपीठौ निशुम्भहयग्रीवौ पञ्चजनश्‍च दैत्याः ॥
MT-20-096a	ताञ्छैलशस्त्रास्त्रशिलाभिवर्षिणश्‍चक्रे व्यसूंश्‍चक्रनिकृत्तकन्धरान्‌ ।
MT-20-096c	तेषां सुताः सप्तसप्तोरुवीर्या वरादवध्या गिरिशस्याभिपेतुः ॥
MT-20-097a	तानस्त्रशस्त्राभिमुचः शरोत्तमैः समर्पयामास स मृत्यवेऽच्युतः ।
MT-20-097c	हत्वा पञ्चत्रिंशतो मन्त्रिपुत्रान्‌ जगाम भौमस्य सकाशमाशु ॥
MT-20-098a	श्रुत्वा भौमः कृष्णमायातमारादक्षोहिणीत्रिंशकेनाभ्ययात्‌ तम्‌ ।
MT-20-098c	जघ्ने सेनां गरुडः पक्षपातैः पादं शेषां केशवः सायकौघैः ॥
MT-20-099a	अथाऽससादाऽशु भौमोऽच्युतं तं मुञ्चञ्छरानस्त्रसम्मन्त्रितान्‌ द्राक्‌ ।
MT-20-099c	विव्याध तं केशवः सायकौघैर्भौमः शतघ्नीं ब्रह्मदत्ताममुञ्चत्‌ ॥
MT-20-100a	अच्छेद्योऽभेद्यो नित्यसंवित्सुखात्मा नित्याव्ययः पूर्णशक्तिः स कृष्णः ।
MT-20-100c	निगीर्य तां देववरः शतघ्नीं नित्याश्रान्तोऽदर्शयच्छ्रान्तवच्च ॥
MT-20-101a	बहून्‌ वरान्‌ ब्रह्मणोऽन्येष्वमोघान्‌ मोघीकृतान्‌ वीक्ष्य परात्परेशः ।
MT-20-101c	भवेत्‌ कथञ्चिद्‌ बहुमानेन युक्त इत्येव कृष्णोऽदर्शयच्छ्रान्तवत्‌ स्वम्‌ ॥
MT-20-102a	तदा दृप्तं नरकं वीक्ष्य देवी सत्याऽऽददे कार्मुकं शार्ङ्गसञ्ज्ञम्‌ ।
MT-20-102c	चकार तं यतमानं च भौमं निरायुधं विरथं च क्षणेन ॥
MT-20-103a	आलिङ्ग्य कृष्णः सत्यभामां पुनश्‍च रथान्तरे संस्थितं भौममुग्रम्‌ ।
MT-20-103c	सृजन्तमस्त्राण्यरिणा निकृत्तस्कन्धं मृत्योरर्पयामास शीघ्रम्‌ ॥
MT-20-104a	स मन्त्रिभिर्मन्त्रिपुत्रैः समेतो जगाम कृष्णावज्ञयाऽन्धं तमश्‍च ।
MT-20-104c	तदाविष्टो वायुरगाच्च कृष्णमन्तःपुरं प्राविशत्‌ सत्ययेशः ॥
MT-20-105a	तदा भूमिः पञ्चभूतावरा या यस्यां जज्ञे नरकः श्रीवराहात्‌ ।
MT-20-105c	मूलप्रकृत्यैव भूम्या नितान्तमाविष्टा या साऽगमत्‌ कृष्णपादौ ॥
MT-20-106a	साऽदित्यास्ते कुण्डले पादयोश्‍च निधाय पौत्रं भगदत्तसञ्ज्ञम्‌ ।
MT-20-106c	समर्पयामास तस्याभिषेकं प्राग्ज्योतिषे कारयामास कृष्णः ॥
MT-20-107a	संस्थाप्य तं सर्वकिरातराज्ये भौमाहृतं वैश्रवणाद्‌ बलेन ।
MT-20-107c	शिवेन दत्तं धनदायातिसत्त्वं भगदत्ते न्यदधात्‌ सुप्रतीकम् ॥
MT-20-108a	करीन्द्रमेकं तं निधायैव तस्मिन्‌ कृत्वा प्रसादं च वसुन्धरायाः ।
MT-20-108c	चतुर्दन्तान्‌ षट्‌सहस्रान्‌ करीन्द्रान्‌ पयोब्धिजान्‌ प्राहिणोद्‌ द्वारवत्यै ॥
MT-20-109a	नराधिपान्‌ देवगन्धर्वनागान्‌ जित्वाऽऽनीतं हेमरत्नोच्चराशिम्‌ ।
MT-20-109c	शतद्वयं योजनानां समृद्धं समन्ततः प्राहिणोत्‌ स्वां पुरीं सः ॥
MT-20-110a	महावीर्यैर्नैरृते राक्षसेन्द्रैर्भौमानीतैर्निरृतिं योधयित्वा ।
MT-20-110c	स प्राहिणोत्‌ सर्वरत्नोच्चराशिं गजांश्‍च नारायण आदिदेवः ॥
MT-20-111a	तत्रापश्यत्‌ कन्यका भूमिपानां भौमानीताः समरे तान्‌ विजित्य ।
MT-20-111c	द्व्यष्टौ सहस्राणि शतं च रूपशीलोदारा अक्षताः सद्‌व्रतस्थाः ॥
MT-20-112a	काश्‍चित्‌ तत्राऽसन्‌ देवगन्धर्वकन्यास्तासां प्रधाना त्वष्टृपुत्री कशेरुः ।
MT-20-112c	पुत्रा अग्नेः पूर्वमासंश्‍च तेऽथ स्त्रीत्वप्राप्त्यै चक्रुरुग्रं तपश्‍च ॥
MT-20-113a	भार्यात्वार्थे वासुदेवस्य योषित्तनुं तासामिच्छतीनां समीरः ।
MT-20-113c	अदाद्‌ वरं तपसाऽऽराधितः सन्‌ स्त्रीभूतास्ते बदरीं सम्प्रजग्मुः ॥
MT-20-114a	नारायणं तत्र शुश्रूषमाणाः प्राप्याप्सरस्त्वं राजकुलेषु जाताः ।
MT-20-114c	काश्‍चित्‌ स्वर्गे ता निशम्यैव कृष्णं वव्रुः पतिं सर्वगुणाभिरामम्‌ ॥
MT-20-115a	आजानदेवैः सर्वगुणैः समास्ताः स्वभावतोऽथेन्दिरावेशतोऽतः ।
MT-20-115c	गुणाधिकास्ताः शिबिकासु कृष्ण आरोपयित्वा प्राहिणोद्‌ द्वारवत्यै ॥
MT-20-116a	समन्ततो योजनानां शते द्वे प्रवृद्धमिन्द्रस्य स रत्नपर्वतम्‌ ।
MT-20-116c	नित्यामृतस्रावि जलेश्‍वरस्य छत्रं च दोर्भ्यां गरुडे न्यधाद्धरिः ॥
MT-20-117a	स्वयं च सत्यासहितः समारुहत्‌ स चाश्रमेणैव ययौ त्रिविष्टपम्‌ ।
MT-20-117c	अभिप्रयातोऽखिललोकपालैर्जनार्दनः शक्रगृहं विवेश ॥
MT-20-118a	सम्पूजितः सत्यभामासहायः शक्रेण शच्या सहितेन सादरम्‌ ।
MT-20-118c	ददावदित्या अपि कुण्डले शुभे समस्तदेवैर्मुनिभिश्‍च वन्दितः ॥
MT-20-119a	तमासुरावेशवशादजानती सत्यां च सर्वप्रभवौ जगत्प्रभू ।
MT-20-119c	निर्दोषसौख्यैकतनू शुभाशिषस्ताभ्यां ददौ साऽदितिरात्मपुत्रवत्‌ ॥
MT-20-120a	अथो सदानन्दचिदात्मदेहः स नन्दनोद्यानमजोऽनुरूपया ।
MT-20-120c	अनन्तशक्तिः सह सत्यभामया विवेश रन्तुं प्रिययाऽखिलेश्‍वरः ॥
MT-20-121a	तयाऽच्युतोऽसौ कनकावदातया सुकुङ्कुमादिग्धपिशङ्गवाससा ।
MT-20-121c	पूर्णेन्दुकोट्योघजयन्मुखाब्जया रेमेऽमितात्मा जगदेकसुन्दरः ॥
MT-20-122a	सर्वर्तुनित्योदितसर्ववैभवे सुरत्नचामीकरवृक्षसद्वने ।
MT-20-122c	सदैव पूर्णेन्दुविराजिते हरिश्‍चचार देव्या पवनानुसेविते ॥
MT-20-123a	विदोषसंवित्तनुरत्र सत्तरुं ददर्श सत्याऽमृतमन्थनोद्भवम्‌ ।
MT-20-123c	सा पारिजातं मणिकाञ्चनात्मकं समस्तकामप्रदमार्तिहारिणम्‌ ॥
MT-20-124a	दृष्ट्वैव तं सुस्मितचन्द्रिकास्फुरन्मुखारविन्दाऽसितलोललोचना ।
MT-20-124c	कपोलनिर्भातचलत्सुकुण्डला जगाद देवाधिपतिं पतिं सती ॥
MT-20-125a	तरुर्जगज्जीवद मे गृहाङ्गणे संस्थापनीयोऽयमचिन्त्यपौरुष ।
MT-20-125c	इतीरितस्तां कलशोपमस्तनीमालिङ्ग्य देवस्तरुमुद्बबर्ह ॥
MT-20-126a	स तेन वृक्षेण सहैव केशवस्तया च देव्याऽऽरुहदग्र्यपौरुषम्‌ ।
MT-20-126c	खगेश्‍वरं तच्च निशम्य शच्या प्रचोदितो वासव आगमत्‌ सुरैः ॥
MT-20-127a	तानासुरावेशयुतान्‌ हरेश्‍च बलप्रकाशाय समुद्यतान्‌ सुरान्‌ ।
MT-20-127c	न्यवारयच्छार्ङ्गशरासनच्युतैर्हरिप्रिया बाणवरैः समस्तशः ॥
MT-20-128a	निरायुधं वैश्रवणं चकार चिक्षेप चाब्धौ गरुडो जलेश्‍वरम्‌ ।
MT-20-128c	प्रधानवायोस्तनयं तु वायुं कोणाधिपं वह्नियमादिकानपि ॥
MT-20-129a	विबोध्य शार्ङ्गोत्थरवैः स्वकां तनुुमावेशितानामसुरैरगाद्धरिः ।
MT-20-129c	ते बोधितास्तेन रणं विसृज्य ययुर्विदित्वा तमनादिपूरुषम्‌ ॥
MT-20-130a	शिवं च शक्रार्थमुपागतं हरिर्व्यद्रावयच्छार्ङ्गविनिःसृतैः शरैः ।
MT-20-130c	सवाहनो दूरतरे निपातितो गरुत्मता शम्भुरगाच्छराहतः ॥
MT-20-131a	विद्राविते बाणगणैश्‍च शौरिणा हरे हरौ वज्रमवासृजद्‌ द्रुतम्‌ ।
MT-20-131c	शक्रोऽग्रहीत्‌ तं प्रहसन्‌ जनार्दनः करेण वामेन स चापजग्मिवान्‌ ॥
MT-20-132a	अपाहसत्‌ तं जगदेकसुन्दरी हरिप्रियाऽथो जगदेकमातरम्‌ ।
MT-20-132c	उवाच शक्रो जगतां जनित्रे प्रदर्शयामो वयमात्मशैशवम्‌ ॥
MT-20-133a	जगाम चाथो शरणं जनार्दनं सुरैर्वृतो देवपतिः क्षमापयन्‌ ।
MT-20-133c	शृङ्गं च दत्वा मणिपर्वतस्य प्रणम्य देव्या सहितं जगद्गुरुम्‌ ॥
MT-20-134a	ययाच एनं परिरक्षणाय शचीपतिः केशवमर्जुनस्य ।
MT-20-134c	जगाद कृष्णोऽपि धरातळस्थिते न मय्यमुं कश्‍चन जेष्यतीति ॥
MT-20-135a	तमर्जुनार्थं वरमाप्य वासवः पुनःपुनश्‍चक्रधरं प्रणम्य ।
MT-20-135c	प्रसन्नदृष्ट्या हरिणाऽभिवीक्षितो ययौ महाभागवतः स्वमालयम्‌ ॥
MT-20-136a	कृष्णोऽप्यनुज्ञाप्य पुरन्दरं पुरीं निजां व्रजन्नभ्यधिकं व्यरोचत ।
MT-20-136c	किरीटधारी वरकुण्डलोल्लसन्मुखाम्बुजः पीतपटः सुकौस्तुभः ॥
MT-20-137a	विरोचमानस्य सदा जगत्प्रभोर्नवै विशेषः क्वचिदच्युतस्य ।
MT-20-137c	तथाऽपि तत्‌ स्मारयितुं वचो भवेदपेक्ष्य चाल्पज्ञमतिं पुराणगम्‌ ॥
MT-20-138a	प्रविश्य चेशः स्वपुरीं स यादवैः सुपूजितोऽन्तःपुरमेत्य चाङ्गणे ।
MT-20-138c	तरुं प्रियाया न्यदधाद्‌ गृहस्य सहैव शृङ्गेण च रत्नसद्गिरेः ॥
MT-20-139a	प्रदाय रत्नानि च सर्वसात्त्वतां यथेष्टतस्ता अपि कन्यकाः प्रभुः ।
MT-20-139c	उद्वाह्य रेमे पृथगेव रत्नप्रसादसंस्थाभिरनन्तरूपः ॥
MT-20-140a	पृथक्पृथक्‌ तासु दशैव पुत्रकान्यधत्त कन्यामापि सर्वशः प्रभुः ।
MT-20-140c	प्रद्युम्नसाम्बावपि भानुचारुदेष्णौ च तेषां नितरां गुणाधिकाः ॥
MT-20-141a	विवस्वतो योऽवरजोऽदितेः सुतः ख्यातश्‍च नाम्ना सवितेति कृष्णात्‌ ।
MT-20-141c	जातः स सत्याजठरेऽत्र नाम्ना भानुस्तु भैष्म्या अपि चारुदेष्णः ॥
MT-20-142a	स चारुदेष्णोऽपि हि विघ्नराजो येऽन्ये च कृष्णस्य सुताः समस्ताः ।
MT-20-142c	ते चैव गीर्वाणगणास्तथाऽन्ये ये द्वारकायां निवसन्ति सर्वे ॥
MT-20-143a	तस्यां समस्तैरभिपूज्यमाने देवे स्वपुर्यां निवसत्यनन्ते ।
MT-20-143c	ययौ कदाचित्‌ स तु रौग्मिणेयः साम्बेन सार्धं भुजगेन्द्रलोकम्‌ ॥
MT-20-144a	अज्ञानतस्तैरभियोधितः स जिगाय सर्वानपि वासुकिं च ।
MT-20-144c	विद्राप्य बाणैरथ रत्नसञ्चयान्‌ समाददे नेमुरमुं ततस्ते ॥
MT-20-145a	तैः पूजितः साम्बसहाय आशु मयं च मायाविनमस्त्रवर्षैः ।
MT-20-145c	विजित्य रुन्धानमनेन पूजितो ययौ रथेनाम्बरगेन नाकम्‌ ॥
MT-20-146a	तत्रैव कृष्णेन तु पारिजाते हृते जयन्तं प्रजिगाय चाऽजौ ।
MT-20-146c	संस्पर्धयाऽऽयातममुष्य चानुजं साम्बोऽजयद्‌ वृषभं नाम शस्त्रैः ॥
MT-20-147a	अस्त्राणि तावस्त्रवरैर्निहत्य तयोश्‍च ताभ्यां प्रतिदग्धयानौ ।
MT-20-147c	विद्राप्य तौ बाणवरैः सुरेन्द्रसम्पूजितौ ययतुर्विद्यया खे ॥
MT-20-148a	स विद्यया साम्बमुदूह्य रत्या प्रदत्तया रुग्मिणिनन्दनः पुरीम्‌ ।
MT-20-148c	ययौ ततो नारद आगमद्‌ द्रुतं ज्ञातुं हरेर्बहुभार्यासु वृत्तिम्‌ ॥
MT-20-149a	तं द्व्यष्टसाहस्रगृहेषु दृष्ट्वा तावत्स्वरूपैर्विहरन्तमेकम्‌ ।
MT-20-149c	सुविस्मितः प्रययौ तं प्रणम्य शक्रप्रस्थं पूजितश्‍चात्र पार्थैः ॥
MT-20-150a	स आज्ञया ब्रह्मण आह कृष्णां क्रमात्‌ कर्तुं भीम एवैकसंस्थाम्‌ ।
MT-20-150c	अन्या देवीः स्वापयित्वा शरीरे तस्या भारत्याः पूर्णभोगार्थमेव ॥
MT-20-151a	सुन्दोपसुन्दौ भ्रातरौ ब्रह्मवाक्यात्‌ परस्पररादन्यतो नैव वध्यौ ।
MT-20-151c	तिलोत्तमार्थे निहतौ परस्परं तयोर्वधार्थे सृष्टया तेन दैत्यौ ॥
MT-20-152a	अतः पृथग्‌ वत्सरतो भवत्सु क्रमात्‌ कृष्णा तिष्ठतां योऽन्ययुक्ताम्‌ ।
MT-20-152c	पश्येद्‌ वोऽसौ वत्सरं तीर्थयात्रां कुर्यादिति स्माथ चक्रुस्तथा ते ॥
MT-20-153a	ततः कदाचिद्‌ धर्मराजेन युक्तां शस्त्रागारे विप्रगोरक्षणार्थम्‌ ।
MT-20-153c	शस्त्रादित्सुः फल्गुनोऽद्राक्‌ स शस्त्रैर्दस्यून्‌ हत्वा तीर्थयात्रोन्मुखोऽभूत्‌ ॥
MT-20-154a	युधिष्ठिराद्यैः सौहृदाद्‌ वारितोऽपि ययौ सत्यार्थं स कदाचिद्‌ द्युनद्याम्‌ ।
MT-20-154c	कुर्वन्‌ स्नानं मायया नागवध्वा हृतो लोकं भुजगानां क्षणेन ॥
MT-20-155a	तस्याः पिता गरुडेनाऽत्तपत्युः पुत्राकाङ्क्षी चोदयामास पार्थम्‌ ।
MT-20-155c	संवत्सरब्रह्मचर्ये तु पार्थैः कृष्णाहेतोः समये साधु बद्धम्‌ ॥
MT-20-156a	पुनःपुनर्याच्यमानः स पार्थः पुत्रार्थमस्या भुजगेन तस्याम्‌ ।
MT-20-156c	उत्पादयामास सुतं कुजांशं नाम्नेरावन्तं वरुणावेशयुक्तम्‌ ॥
MT-20-157a	गुणाः पितुर्मातृजातिः सुतानां यस्मात्‌ सतां प्रायशस्तेन नागः ।
MT-20-157c	बली च पार्थप्रथमोद्भवत्वान्मायाविदस्त्री च सुधार्मिकश्‍च ॥
MT-20-158a	ततो ययावर्जुनस्तीर्थयात्राक्रमेण पाण्ड्यांस्तनयोऽस्य मात्रा ।
MT-20-158c	सह त्यक्तो भुजगैर्देवलोके सम्पूजितो न्यवसद्‌ दैवतैश्‍च ॥
MT-20-159a	सत्यात्ययान्नैव दोषोऽर्जुनस्य तेजीयसश्‍चिन्तनीयः कथञ्चित्‌ ।
MT-20-159c	श्रेष्ठापराधान्नान्यदोषस्य लेपस्तेजीयसां निर्णयोऽयं हि शास्त्रे ॥
MT-20-160a	अतिस्नेहाच्चाग्रजाभ्यां तदस्य क्षान्तं सुता पाण्ड्यराजेन दत्ता ।
MT-20-160c	संवत्सरान्ते फल्गुनस्याभिरूपा चित्राङ्गदा वीरसेनेन तोषात्‌ ॥
MT-20-161a	स वीरसेनस्त्वष्टुरंशो यमस्याप्यावेशयुक्‌ सा च कन्या शची हि ।
MT-20-161c	तारादेहे सूर्यजस्याङ्गसङ्गात्‌ स्वर्गं नागादन्तरिक्षादिहाऽसीत्‌ ॥
MT-20-162a	तेनैव हेतोर्नातिसामीप्यमासीत्‌ तस्याः पार्थे पुत्रिकापुत्रधर्मा ।
MT-20-162c	तस्यां जातो बभ्रुवाहोऽर्जुनेन पूर्वं जयन्तः कामदेवांशयुक्तः ॥
MT-20-163a	पुत्रं वीरं जनयित्वाऽर्जुनोऽतो गच्छन्‌ प्रभासं शापतो ग्राहदेहाः ।
MT-20-163c	अमूमुचच्चाप्सरसः स पञ्च ताभिर्गृहीतः प्रविकृष्य तीरम्‌ ॥
MT-20-164a	एवं हि तासां शापमोक्षः प्रदत्तो यदाऽखिला वो युगपत्‌ सम्प्रकर्षेत्‌ ।
MT-20-164c	एकस्तदा निजरूपाप्तिरेवेत्यलं तुष्टेन ब्राह्मणेनाऽनतानाम्‌ ॥
MT-20-165a	विप्रापहासात्‌ कुत्सितयोनितस्ताः कन्यातीर्थे पाण्डवः सम्प्रमुच्य ।
MT-20-165c	प्राप्तः प्रभासं वासुदेवानुजातां शुश्राव रामेण सुयोधनोद्यताम्‌ ॥
MT-20-166a	विचिन्त्य कार्यं यतिरूपं गृहीत्वा कुशस्थलीं प्रययौ तं समीपे ।
MT-20-166c	प्राप्तं कृष्णः प्राहसत्‌ संविजानन्‌ सत्यासहायः शयनीयाधिरूढः ॥
MT-20-167a	सर्वज्ञा सा लीलया हासहेतुमपृच्छत्‌ तं सोऽपि तस्यै बभाषे ।
MT-20-167c	लीलाभाजौ दर्शनार्थं पुनस्तावगच्छतां रैवतं शैलराजम्‌ ॥
MT-20-168a	आक्रीडोऽसौ वृष्णिभोजान्धकानां तत्रापश्यत्‌ केशवः फल्गुनं तम्‌ ।
MT-20-168c	स्वसुर्दाने सः प्रतिज्ञां रहोऽस्मै चक्रे कृष्णोऽथाऽसदत्‌ सर्ववृष्णीन्‌ ॥
MT-20-169a	दृष्ट्वा गिरौ रौहिणेयो यतीन्द्रवेषं पार्थं ज्ञातियुक्तः प्रणम्य ।
MT-20-169c	चक्रे पूजां फल्गुनोऽपि प्रणामं गुणज्येष्ठोऽसीति चक्रे बलाय ॥
MT-20-170a	सर्वज्ञं तं वाग्मिनं वीक्ष्य रामः कन्यागारे वर्षकाले निवासम्‌ ।
MT-20-170c	सत्कारपूर्वं कारयेत्याह कृष्णं नैवेत्यूचे केशवो दोषवादी ॥
MT-20-171a	युवा बली दर्शनीयोऽतिवाग्मी नायं योग्यः कन्यकागारवासम्‌ ।
MT-20-171c	इत्युक्तवन्तं राम आहाऽप्तविद्ये नास्मिञ्छङ्केत्येव लोकाधिनाथम्‌ ॥
MT-20-172a	नास्मन्मते रोचते त्वन्मतं तु सर्वेषां नः पूज्यमेवास्तु तेन ।
MT-20-172c	इत्युक्त्वा तं केशवः सोदरायै शुश्रूषस्वेत्याह सन्तं यतीन्द्रम्‌ ॥
MT-20-173a	नित्याप्रमत्ता साधु सन्तोषयेति प्रोक्ता तथा साऽकरोत्‌ सोऽपि तत्र ।
MT-20-173c	चक्रे मासान्‌ वार्षिकान्‌ सत्कथाभिर्वासं वाक्यं श्रद्दधानो हरेस्तत्‌ ॥
MT-20-174a	संयाचितः फल्गुनेनाऽह वाक्यं यद्‌ वासुदेवस्तन्न जानाति कश्‍चित्‌ ।
MT-20-174c	ऋते पित्रोर्विपृथोः सात्यकेर्वा सुभद्रां ते प्रददानीति सत्यम्‌ ॥
MT-20-175a	अस्त्रे शस्त्रे तत्त्वविद्यासु चैव शिष्यः शैनेयो वासुदेवेन्द्रसून्वोः ।
MT-20-175c	तस्मादस्मै कथयामास कृष्णः स्वशिष्यत्वाद्‌ विपृथोश्‍चापि सर्वम्‌ ॥
MT-20-176a	अन्ये सर्वे वासुदेवस्य पार्थान्‌ प्रियान्‌ नित्यं जानमाना अपि स्म ।
MT-20-176c	रामेणाऽऽदिष्टा उद्धवोऽथाऽहुकाद्या हार्दिक्याद्या नैव दित्सन्ति जिष्णोः ॥
MT-20-177a	दुर्योधने दातुमिच्छन्ति सर्वे रामप्रियार्थं जानमाना हरेस्तत्‌ ।
MT-20-177c	अप्यप्रियं राक्षसावेशयुक्तास्तस्मात्‌ सर्वान्‌ वञ्चयामास कृष्णः ॥
MT-20-178a	प्रद्युम्नसाम्बप्रमुखाश्‍च वञ्चिता ययुस्तीर्थार्थं रामयुक्ताः समग्राः ।
MT-20-178c	पिण्डोद्धारं तत्र महोत्सवेष्वेवाऽवर्तयत्सु क्वचिदूचे सुभद्रा ॥
MT-20-179a	यते तीर्थानाचरन्‌ बान्धवांस्त्वमद्राक्षीर्नः क्वचिदिष्टान्‌ स्म पार्थान्‌ ।
MT-20-179c	कुन्तीं कृष्णां चेत्याह पृष्टः स पार्थ ओमित्येतेषामाह चानामयं सः ॥
MT-20-180a	भूयः साऽवादीद्‌ भगवन्निन्द्रसूनुः गतस्तीर्थार्थं ब्राह्मणेभ्यः श्रुतो मे ।
MT-20-180c	क्वचिद्‌ दृष्टो भवतेत्योमिति स्म पार्थोऽप्यूचे क्वेति साऽपृच्छदेनम्‌ ॥
MT-20-181a	अत्रैवेति स्मयमानं च पार्थं पुनःपुनः पर्यपृच्छच्छुभाङ्घी ।
MT-20-181c	सोऽप्याहोन्मत्ते सोऽस्मि हीति स्मयंस्तां फुल्लाक्षी तं सा ददर्शातिहृष्टा ॥
MT-20-182a	ततो हर्षाल्लज्जया चोत्पलाक्षी किञ्चिन्नोचे पार्थ एनामुवाच ।
MT-20-182c	कामाविष्टो मुख्यकालो ह्ययं नावुद्वाहार्थोक्तस्त्विति सा चैनमाह ॥
MT-20-183a	नातिक्रमो वासुदेवस्य युक्तस्तस्मात्‌ तेन स्वपितृभ्यां च दत्ताम्‌ ।
MT-20-183c	युक्तो निजैर्बन्धुभिश्‍चोत्सवे मां समुद्वहेत्यथ कृष्णं स दध्यौ ॥
MT-20-184a	मातापितृभ्यां सहितोऽथ कृष्णस्तत्रैवाऽयाद्‌ वासवश्‍चाथ शच्या ।
MT-20-184c	समं मुनीन्द्रैः फल्गुनेन स्मृतः संस्तत्रैवाऽगात्‌ प्रीतियुक्तो निशायाम्‌ ॥
MT-20-185a	कृष्णस्ततः पुरुहूतेन साकं तयोर्विवाहं कारयामास सम्यक्‌ ।
MT-20-185c	मातापितृभ्यां सात्यकिनाऽपि युक्तो महोत्सवेऽन्याविदिते मुनीन्द्रैः ॥
MT-20-186a	ततः कृष्णः स्यन्दनं फल्गुनार्थे निधाय स्वं प्रययौ तद्रजन्याम्‌ ।
MT-20-186c	गते च शक्रे रथमारुरोह प्रातः पार्थः सहितो भार्ययैव ॥
MT-20-187a	सर्वायुधैर्युक्तरथं समास्थिते गृहीतचापे फल्गुने द्वारवत्याम्‌ ।
MT-20-187c	आसीद्‌ रावः किङ्किमेतत्‌ त्रिदण्डी कन्यां हरत्येष कोदण्डपाणिः ॥
MT-20-188a	ततस्तु तं सतनुत्रं महेन्द्रदत्ते दिव्ये कुण्डले वाससी च ।
MT-20-188c	दिव्यानि रत्नानि च भूषणानि दृष्ट्वा बिभ्राणं रक्षिणोऽवारयन्‌ स्म ॥
MT-20-189a	ततः स आबद्धतळाङ्गुलित्रः सतूणीरश्‍चापमायम्य बाणैः ।
MT-20-189c	चक्रेऽन्तरिक्षं प्रदिशो दिशश्‍च निरन्तरं शिक्षया विद्यया च ॥
MT-20-190a	चक्रे सारथ्यं केशवेनैतदर्थे सुशिक्षिता तस्य सम्यक्‌ सुभद्रा ।
MT-20-190c	तया पार्थो वारितो नैव कञ्चित्‌ भिन्नत्वचं कृतवान्‌ क्रीडमानः ॥
MT-20-191a	स शिक्षया त्वद्भुतया शरौघैर्विद्राव्य तान्‌ भीषयित्वैव सर्वान्‌ ।
MT-20-191c	निर्गत्य पुर्या विपृथुं ददर्श रामेण पुर्यारक्षणे सन्नियुक्तम्‌ ॥
MT-20-192a	प्रियं कुर्वन्निव रामस्य सोऽपि व्याजेन पार्थं सेनयैवाऽवृणोत्‌ तम्‌ ।
MT-20-192c	कृष्णादेशान्नैव पार्थस्य चक्रे सम्यग्रोधं युयुधे च च्छलेन ॥
MT-20-193a	एको ह्यसौ मरुतां सौम्यनामा शुश्रूषार्थं वासुदेवस्य जातः ।
MT-20-193c	तं यादवं शरवर्षैर्ववर्ष यथा क्षतं न भवेत्‌ सव्यसाची ॥
MT-20-194a	निरायुधं विरथं चैव चक्रे पार्थः सेनां तस्य नैवाहनच्च ।
MT-20-194c	दृष्ट्वा शरांस्तस्य तीक्ष्णांस्त्वचोऽपि नच्छेदकान्‌ विपृथुः सन्तुतोष ॥
MT-20-195a	शिक्षां पार्थस्याधिकां मानयान उपेत्य पार्थं च शशंस सर्वम्‌ ।
MT-20-195c	आज्ञां विष्णोः सन्नियुद्ध्यन्निवास्मै कृत्तायुधः फल्गुनेनैव पूर्वम्‌ ॥
MT-20-196a	ततः पराजितवच्छीघ्रमेत्य शशंस सर्वं हलिनेऽथ सोऽपि ।
MT-20-196c	प्रद्युम्नसाम्बादियुतोऽथ कोपादायात्‌ पुरीं हन्तुकामोऽर्जुनं च ॥
MT-20-197a	कृष्णोऽपि सर्वं विपृथोर्निशम्य प्राप्तः सुधर्मां विमना इवाऽसीत्‌ ।
MT-20-197c	अवाङ्मुखस्तत्र यदुप्रवीराः प्रद्युम्नाद्या आहुरुच्चैर्नदन्तः ॥
MT-20-198a	मायाव्रतं तं विनिहत्य शीघ्रं वयं सुभद्रामानयामः क्षणेन ।
MT-20-198c	इत्युक्तवाक्यानवदद्‌ बलस्तान्‌ कृष्णाज्ञया यान्तु न स्वेच्छयैव ॥
MT-20-199a	ज्ञातव्यमेतस्य मतं पुरस्ताद्धरेर्विरोधे न जयो भवेद्‌ वः ।
MT-20-199c	इत्युक्तवाक्ये हलिनि स्म सर्वे पप्रच्छुरानम्य जनार्दनं तम्‌ ॥
MT-20-200a	अथाब्रवीद्‌ वासुदेवोऽमितौजाः शृण्वन्तु सर्वे वचनं मदीयम्‌ ।
MT-20-200c	पुरैवोक्तं तन्मया कन्यकाया मायाव्रतो नार्हति सन्निधिस्थितिम्‌ ॥
MT-20-201a	तां मे वाचं नाग्रहीदग्रजोऽयं बहून्‌ दोषान्‌ व्याहरतोऽप्यतो मया ।
MT-20-201c	अनुल्लङ्घ्यत्वादग्रजोऽनुप्रवृत्तः कन्यागृहे वासने कूटबुद्धेः ॥
MT-20-202a	अतीतश्‍चायं कार्ययोगोऽसमक्षं हृता कन्या नोऽत्र का मानहानिः ।
MT-20-202c	भूयस्तरां मानिनस्तस्य सा स्याज्ज्ञाता च वो विपृथोः पार्थताऽस्य ॥
MT-20-203a	देया च कन्या नास्ति पार्थेन तुल्यो वरोऽस्माकं कौरवेयश्‍च पार्थः ।
MT-20-203c	पौत्रश्‍च कृष्णस्य सुपूर्णशक्तेः पैतृष्वसेयो वीरतमो गुणाढ्यः ॥
MT-20-204a	अर्थ्योऽस्माभिः स्वयमेवाहरत्‌ स शक्रात्मजो नात्र नः कार्यहानिः ।
MT-20-204c	अनुद्रुत्यैनं यदि वः स्यात्‌ पराजयो हानिर्दृढं यशसो वो भवेत ॥
MT-20-205a	जित्वा यद्येनं कन्यका चाऽहृता चेत्‌ परामृष्टां नैव कश्‍चिद्धि लिप्सेत्‌ ।
MT-20-205c	अतो न मे रोचते वोऽनुयानमित्यूचिवानास तूष्णीं परेशः ॥
MT-20-206a	श्रुत्वा हली कृष्णवाक्यं बभाषे मा यात चित्तं विदितं मयास्य ।
MT-20-206c	अस्यानुवृत्तिर्विजयाय नः स्याच्छुभाय शान्त्यै परतश्‍च मुक्त्यै ॥
MT-20-207a	ततोऽर्जुनो यत्र तिष्ठन्‌ न कश्‍चित्‌ पराजयं याति कृष्णाज्ञयैव ।
MT-20-207c	रथेन तेनैव ययौ सभार्यः शक्रप्रस्थं चाविशद्‌ भ्रातृगुप्तम्‌ ॥
MT-20-208a	सम्भावितो भ्रातृभिश्‍चातितुष्टैरूचेऽथ सर्वं तेषु यच्चाऽत्मवृत्तम्‌ ।
MT-20-208c	शान्तेषु वाक्यादात्मनो यादवेषु कृष्णो युक्तो हलिनाऽगाच्च पार्थान्‌ ॥
MT-20-209a	सार्द्धं ययौ शकटै रत्नपूर्णैः शक्रप्रस्थं पूजितस्तत्र पार्थैः ।
MT-20-209c	ददौ तेषां तानि रामेण युक्तस्तथा कृष्णायै भूषणानि स्वसुश्‍च ॥
MT-20-210a	मासानुषित्वा कतिचिद्‌ रौहिणेयो ययौ पुरीं स्वां केशवोऽत्रावसच्च ।
MT-20-210c	बहून्‌ वर्षान्‌ पाण्डवैः पूज्यमानः प्रीतिं तेषामादधानोऽधिकां च ॥
MT-20-211a	आसन्‌ कृष्णायाः पञ्च सुता गुणाढ्याः विश्‍वे देवाः पञ्च गन्धर्वमुख्यैः ।
MT-20-211c	आविष्टास्ते चित्ररथाभिताम्रकिशोरगोपालबलैः क्रमेण ॥
MT-20-212a	प्रतिविन्ध्यः सुतसोमः श्रुताख्यकीर्तिः शतानीक उत श्रुतक्रियः ।
MT-20-212c	युधिष्ठिराद्यैः क्रमशः प्रजातास्तेषां द्वयोश्‍चावरजोऽभिमन्युः ॥
MT-20-213a	चन्द्रांशयुक्तोऽतितरां बुधोऽसौ जातः सुभद्राजठरेऽर्जुनेन ।
MT-20-213c	धर्मेरशक्रांशयुतोऽश्‍विनोश्‍च तथैव कृष्णस्य च सन्निधानयुक्‌ ॥
MT-20-214a	सर्वेऽपि ते वीर्यवन्तः सुरूपा भक्ता विष्णोः सर्वशास्त्रेष्वभिज्ञाः ।
MT-20-214c	मोदं ययुः पाण्डवास्तैः सुतैश्‍च विशेषतः सात्त्वतीनन्दनेन ॥
MT-20-215a	ततः कदाचित्‌ खाण्डवं कृष्णपार्थौ चिक्रीडिषू सत्यभामासुभद्रे ।
MT-20-215c	आदाय यातौ परिचारकैश्‍च रथेन गन्धर्ववरानुगीतौ ॥
MT-20-216a	स्वैरं तयोस्तत्र विक्रीडतोश्‍च स्त्रीरत्नाभ्यां मन्दवातानुजुष्टे ।
MT-20-216c	वने प्रसूनस्तबकोरुराजिते जले च तिग्मद्युतिकन्यकायाः ॥
MT-20-217a	भूत्वा विप्रस्तौ ययाचेऽन्नमेत्य कृशानुरूचे च मते रमेशितुः ।
MT-20-217c	पार्थः कीदृक्‌ तेऽन्नमिष्टं वदेति स चावादीद्‌ वह्निरहं वनार्थी ॥
MT-20-218a	प्रयाजान्‌ देवाननुयाजांश्‍च शुल्कं हविर्दाने देवतानामयाचिषम्‌ ।
MT-20-218c	बलह्रासस्तव भूयादिति स्म शप्त्वैव ते तांश्‍च ददुः पुरा मम ॥
MT-20-219a	पुनः पूर्तिः केन मे स्याद्‌ बलस्येत्यब्जोद्भवं पृष्टवानस्मि नत्वा ।
MT-20-219c	यदा वनं खाण्डवं हि त्वमत्सि तदा बलं ते भवतीति सोऽब्रवीत्‌ ॥
MT-20-220a	शक्रस्येदं खाण्डवं तेन विघ्नं करोत्यसौ तेन वां प्रार्थयामि ।
MT-20-220c	इत्युक्ते तं पार्थ ऊचे यदि स्याद्‌ रथो धनुश्‍चाथ शक्रं निरोत्स्ये ॥
MT-20-221a	नरावेशादन्नदानप्रतिश्रवात्‌ स्वस्यापि शक्रस्य विरोधमैच्छत्‌ ।
MT-20-221c	पार्थः कृष्णस्य प्रेरणाच्चैव वह्निः पार्थं ययाचे शक्रविरोधशान्त्यै ॥
MT-20-222a	नहि स्वदत्तस्य पुनः स वैरं शक्रः कुर्यात्‌ स्वयमिन्द्रो हि पार्थः ।
MT-20-222c	नाप्रेरितो विष्णुना तस्य रोधं पार्थः कुर्यादिति कृष्णं ययाचे ॥
MT-20-223a	नचायुक्तः केशवेनैष शक्त इति स्म कृष्णादाप भूयोऽप्यनुज्ञाम्‌ ।
MT-20-223c	ययौ समीपं च हरेर्बदर्यामादाय चक्रं चामुतः केशवेऽदात्‌ ॥
MT-20-224a	चक्रं गोमन्ते कृष्णमापापि पूर्वं भक्त्या वह्निः केशवेऽदात्‌ पुनस्तत्‌ ।
MT-20-224c	चक्रं च विष्णोर्बहुधा व्यवस्थितं तदग्निदत्तं प्राक्तनं चैकधाऽऽसीत्‌ ॥
MT-20-225a	धनुश्‍च गाण्डीवमथाब्जजस्य करोति येनाखिलसंहृतिं सः ।
MT-20-225c	अंशेन दत्तं तदुमापतेश्‍च शक्रस्य सोमस्य जलेशितुश्‍च ॥
MT-20-226a	तेनैव ते जिग्युरथो जगत्त्रयं प्रसादतस्ते क्रमशोऽब्जयोनेः ।
MT-20-226c	अनन्यधार्यं विजयावहं च भारेण लक्षस्य समं शुभावहम्‌ ॥
MT-20-227a	रथं च शुभ्राश्‍वयुतं जयावहं तूणौ तथा चाक्षयसायकौ शुभौ ।
MT-20-227c	ध्वजं च रामस्य हनूमदङ्कमादाय सर्वं वरुणादर्जुनेऽदात्‌ ॥
MT-20-228a	विशेषतो ध्वजसंस्थे हनूमत्यजेयता स्याज्जयरूपो यतोऽसौ ।
MT-20-228c	सर्वं च तद्‌ दिव्यमभेद्यमेव विद्युत्प्रभा ज्या च गाण्डीवसंस्था ॥
MT-20-229a	गाण्डीवमप्यास कृष्णप्रसादाच्छक्यं धर्तुं पाण्डवस्याप्यधार्यम्‌ ।
MT-20-229c	देवैश्‍च तैर्ब्रह्मवराद्‌ धृतं तद्‌ ब्रह्मैव साक्षात्‌ प्रभुरस्य धारणे ॥
MT-20-230a	इन्द्रस्य दत्तश्‍च वरः स्वयम्भुवा तेनापि पार्थस्य बभूव धार्यम्‌ ।
MT-20-230c	इन्द्रो ह्यसौ फल्गुनत्वेन जातस्ततः सोऽस्त्रैः शरशालां चकार ॥
MT-20-231a	स योजनद्वादशकाभिविस्तृतं पुरं चकाराऽशु पुरन्दरात्मजः ।
MT-20-231c	हुताशनोऽप्याशु वनं प्रगृह्य प्रभक्षयामास समुद्धतार्चिः ॥
MT-20-232a	प्रभक्ष्यमाणं निजकक्षमीक्ष्य सन्धुक्षयामास तदाऽऽशुशुक्षणिम्‌ ।
MT-20-232c	अक्षोपमाभिर्बहुलेक्षणोऽम्भसां धाराभिराक्षुब्धमनाः क्षयाय ॥
MT-20-233a	अस्त्रैस्तु वृष्टिं विनिवार्य कृष्णः पार्थश्‍च शक्रं सुरपूगयुक्तम्‌ ।
MT-20-233c	अयुद्ध्यतां सोऽपि पराजितोऽभूत्‌ प्रीतश्‍च दृष्ट्वा बलमात्मनस्तत्‌ ॥
MT-20-234a	स्नेहं च कृष्णस्य तदाऽर्जुने धृतं विलोक्य पार्थस्य बलं च तादृशम्‌ ।
MT-20-234c	निवर्त्य मेघानतितुष्टचित्तः प्रणम्य कृष्णं तनयं समाश्लिषत्‌ ॥
MT-20-235a	विष्णुश्‍च शक्रेण सहेत्य केशवं समाश्लिषन्निर्विशेषोऽप्यनन्तम्‌ ।
MT-20-235c	स केवलं क्रीडमानः सशक्रः स्थितो हि पूर्वं युयुधे न किञ्चित्‌ ॥
MT-20-236a	ब्रह्मा च शर्वश्‍च समेत्य कृष्णं प्रणम्य पार्थस्य च कृष्णनाम ।
MT-20-236c	सञ्चक्रतुश्‍चापि शिक्षाप्रकर्षाच्चक्रुश्‍च सर्वे स्वास्त्रदाने प्रतिज्ञाम्‌ ॥
MT-20-237a	अनुज्ञातास्ते प्रययुः केशवेन क्रीडार्थमिन्द्रो युयुधे हि तत्र ।
MT-20-237c	प्रीत्या कीर्तिं दातुमप्यर्जुनस्य ततस्तुष्टः सह देवैस्तयोः सः ॥
MT-20-238a	दैत्याश्‍च नागाश्‍च पिशाचयक्षा हताः सर्वे तद्वनस्था हि ताभ्याम्‌ ।
MT-20-238c	ऋते चतुष्पक्षिणश्‍चाश्‍वसेनं मयं च नान्यत्‌ किञ्चिदासात्र मुक्तम्‌ ॥
MT-20-239a	अयमग्नेजरितेत्यादिमन्त्रैः स्तुत्वा वह्निं पक्षिणो नोपदग्धाः ।
MT-20-239c	अश्‍वसेनः पुत्रकस्तक्षकस्य मात्रा ग्रस्तः प्रातिलोम्येन कण्ठे ॥
MT-20-240a	छिन्नेऽर्जुनेनान्तरिक्षे पतन्त्यास्तस्याः शक्रेणावितश्छिन्नपुच्छः ।
MT-20-240c	वधान्मातुः पुच्छभङ्घाच्च रोषाद्धन्तुं पार्थं कर्णतूणीरगोऽभूत्‌ ॥
MT-20-241a	मयः कृष्णेनाऽत्तचक्रेण दृष्टो ययौ पार्थं शरणं जीवनार्थी ।
MT-20-241c	पार्थार्थमेनं न जघान कृष्णः स्वभक्तश्‍चेत्यतिमायं परेशः ॥
MT-20-242a	देवारिरित्येव मयि प्रकोपः कृष्णस्य तेनाहमिमं पुरन्दरम्‌ ।
MT-20-242c	पार्थात्मकं शरणं यामि तेन कृष्णप्रियः स्यामिति तस्य बुद्धिः ॥
MT-20-243a	प्राणोपकृत्‌ प्रत्युपकारमाशु किं ते करोमीति स पार्थमाह ।
MT-20-243c	कृष्णप्रसादाद्धि भवान्‌ विमुक्तस्तस्मै करोत्वित्यवदत्‌ स पार्थः ॥
MT-20-244a	कृष्णोऽपि राज्ञोऽतिविचित्ररूपसभाकृतावदिशत्‌ तां स चक्रे ।
MT-20-244c	अनिर्गमं प्राणिनामर्थितौ तौ हुताशनेनाथ विधाय जग्मतुः ॥
MT-20-245a	दृष्ट्वा च तौ पाण्डवाः सर्व एव महामुदं प्रापुरेतन्निशम्य ।
MT-20-245c	कृष्णोऽपि पार्थैर्मुमुदेऽनन्तशक्तिसुखज्ञानप्रभवौदार्यवीर्यः ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये खाण्डवदाहो नाम विंशोऽध्यायः ॥ 20 ॥

Adhyaya 21

अथ एकविंशोऽध्यायः

MT-21-001a	जनार्दनाज्ञया मयः समस्तकौतुकोत्तराम्‌ ।
MT-21-001c	सभां विधाय भूभृते ददौ गदां वृकोदरे ॥
MT-21-002a	स वायुधारितां गदां हि यौवनाश्‍वभूभृता ।
MT-21-002c	प्रसादतोऽस्य लम्भितामवाप्य मोदमाप ह ॥
MT-21-003a	पुनश्‍च वत्सरद्वयं समुष्य केशवो ययौ ।
MT-21-003c	समर्चितश्‍च पाण्डवैर्वियोजनेऽस्य चाक्षमैः ॥
MT-21-004a	ततो वसन्‌ स्वपुर्यजः क्वचिद्‌ रविग्रहे हरिः ।
MT-21-004c	सदारपुत्रबान्धवः स्यमन्तपञ्चकं ययौ ॥
MT-21-005a	पृथासुताश्‍च सर्वशः सदारपुत्रमातृकाः ।
MT-21-005c	क्षितीश्‍वराश्‍च सर्वशः प्रियाप्रिया हरेश्‍च ये ॥
MT-21-006a	तथैव नन्दगोपकः सदारगोपगोपिकः ।
MT-21-006c	मुनीश्‍वराश्‍च सर्वतः समीयुरत्र च प्रजाः ॥
MT-21-007a	प्रियाश्‍च ये रमेशितुर्हरिं त्रिरूपमेत्य ते ।
MT-21-007c	वसिष्ठवृष्णिनन्दनं भृगूत्तमं तथाऽर्चयन्‌ ॥
MT-21-008a	कृतार्थतां च ते ययू रमेशपाददर्शनात्‌ ।
MT-21-008c	रविग्रहे समाप्लुता भृगूद्वहोत्थतीर्थके ॥
MT-21-009a	अनुग्रहं विधाय सस्स्वकेषु केशवस्त्रिवृत्‌ ।
MT-21-009c	अयाजयच्च शूरजं मखैः समाप्तदक्षिणैः ॥
MT-21-010a	समस्तलोकसंस्थितात्मभक्तिमज्जनस्य सः ।
MT-21-010c	सुकालदर्शनात्‌ परं व्यधादनुग्रहं हरिः ॥
MT-21-011a	ततो ययौ स्वकां पुरीं पृथासुतैः सहाच्युतः ।
MT-21-011c	चकार तत्र चाऽह्निकं क्रतुं महाश्‍वमेधकम्‌ ॥
MT-21-012a	हयं सभीमफल्गुना हरे रथं समास्थिताः ।
MT-21-012c	व्यचारयन्‌ हरेः सुताः दिनस्य पादमात्रतः ॥
MT-21-013a	जिताः समस्तभूभृतो जरासुतादयः क्षणात्‌ ।
MT-21-013c	वृकोदरादिभिस्तु तैर्हयश्‍च दिव्य आययौ ॥
MT-21-014a	हयः स कृष्णनिर्मितो दिनेन लक्षयोजनम्‌ ।
MT-21-014c	क्षमो हि गन्तुमञ्जसा दिनाश्‍वमेधसिद्धये ॥
MT-21-015a	पराशरात्मजो हरिर्हरिं यदा त्वदीक्षयत्‌ ।
MT-21-015c	तदाऽऽससाद ह द्विजस्तृणावहो रुराव च ॥
MT-21-016a	व्रजन्ति जन्मनोऽनु मे सदा सुता अदृश्यताम्‌ ।
MT-21-016c	इतीरितेऽर्जुनोऽब्रवीदहं हि पामि ते सुतान्‌ ॥
MT-21-017a	न कृष्णरामकार्ष्णिभिः सुताः नु मेऽत्र पालिताः ।
MT-21-017c	क्व तेऽत्र शक्तिरित्यमुं जगाद सोऽर्जुनं द्विजः ॥
MT-21-018a	तदा जगाद फल्गुनोऽसुरैर्विदूषितात्मना ।
MT-21-018c	न विप्र तादृशोऽस्म्यहं यथैव केशवादयः ॥
MT-21-019a	मया जिता हि खाण्डवे सुरास्तथाऽसुरानहम्‌ ।
MT-21-019c	निवातवर्मनामकान्‌ विजेष्य उत्तरत्र हि ॥
MT-21-020a	उदीर्य चेति केशवं स ऊचिवान्‌ व्रजाम्यहम्‌ ।
MT-21-020c	इतीरितोऽवदद्धरिस्तवात्र शक्यते नु किम्‌ ॥
MT-21-021a	विलज्जमानमीक्ष्य तं जगाद केशवोऽरिहा ।
MT-21-021c	व्रजेति स प्रतिश्रवं चकार हाप्यरक्षणे ॥
MT-21-022a	वह्निं प्रवेक्ष्येऽशक्तश्‍चेदित्युक्त्वा सर्वयादवैः ।
MT-21-022c	ययौ न रामप्रद्युम्नावनिरुद्धं च केशवः ॥
MT-21-023a	न्ययोजयत्‌ तत्सहाये यशस्तेष्वभिरक्षितुम्‌ ।
MT-21-023c	प्रियो हि नितरां रामः कृष्णस्यानु च तं सुतः ।
MT-21-024a	अनिरुद्धः कार्ष्णिमनु प्रद्युम्नाद्‌ योऽजनिष्ट हि ।
MT-21-024c	रुग्मिपुत्र्यां रुग्मवत्यामाहृतायां स्वयम्बरे ॥
MT-21-025a	रतिरेव हि या तस्यां जातोऽसौ कामनन्दनः ।
MT-21-025c	पूर्वमप्यनिरुद्धाख्यो विष्णोस्तन्नाम्न एवच ॥
MT-21-026a	आवेशयुक्तो बलवान्‌ रूपवान्‌ सर्वशास्त्रवित्‌ ।
MT-21-026c	तस्मात्‌ तांस्त्रीनृते कृष्णः पार्थसाहाय्यकारणात्‌ ॥
MT-21-027a	न्ययोजयत्‌ सूतिकाले ब्राह्मण्याः स च फल्गुनः ।
MT-21-027c	अस्त्रैश्‍चकार दिग्बन्धं कुमारोऽथापि तु क्षणात्‌ ॥
MT-21-028a	अदर्शनं ययौ पार्थो विषण्णः सह यादवैः ।
MT-21-028c	अधिक्षिप्तो ब्राह्मणेन ययौ यत्र श्रियःपतिः ॥
MT-21-029a	वह्निं विविक्षन्तममुं निवार्य ययौ सविप्रः सहफल्गुनो हरिः ।
MT-21-029c	आशामुदीचीं बृहता रथेन क्षणेन तीर्त्वैव च सप्तवारिधीन्‌ ॥
MT-21-030a	ददुश्‍च मार्गं गिरयोऽब्धयस्तथा विदार्य चक्रेण तमोऽन्धमीशः ।
MT-21-030c	घनोदकं चाप्यतितीर्य तत्र ददर्श धाम स्वमनन्तवीर्यः ॥
MT-21-031a	संस्थाप्य दूरे सरथं सविप्रं पार्थं स्वरूपे द्विचतुष्कबाहौ ।
MT-21-031c	समस्तरत्नोज्ज्वलदिव्यभूषणे विवेश नित्योरुगुणार्णवे प्रभुः ॥
MT-21-032a	सहस्रमूर्धन्युरुशेषभोग आसीनरूपेऽमितसूर्यदीधितौ ।
MT-21-032c	रमासहाये तटिदुज्वलाम्बरे मुक्तैर्विरिञ्चादिभिरर्चिते सदा ॥
MT-21-033a	स्थित्वैकरूपेण मुहूर्तमीश्‍वरो विनिर्ययौ विप्रसुतान्‌ प्रगृह्य ।
MT-21-033c	सुनन्दनन्दादय एव पार्षदास्ते वैष्णवा भूमितले प्रजाताः ॥
MT-21-034a	दर्पं निहन्तुं हरिरर्जुनस्य समानयद्‌ विप्रसुतान्‌ परेशः ।
MT-21-034c	प्रीतिर्महत्येव यतोऽर्जुने हरेः संशिक्षयामास ततः स एनम्‌ ॥
MT-21-035a	अप्राकृतात्‌ सदनाद्‌ वासुदेवो निस्सृत्य सूर्याधिकलक्षदीधितेः ।
MT-21-035c	रथं समारुँह्य सपार्थविप्र आगात्‌ सुतांश्‍चैव ददौ द्विजाय ॥
MT-21-036a	लोकशिक्षार्थमेवासौ प्रायश्‍चित्तं च चालने ।
MT-21-036c	चक्रे सार्द्धमुहूर्तेन समागम्य पुनर्मखम्‌ ॥
MT-21-037a	ब्रह्मादीनागतांश्‍चैव सदा स्वपरिचारकान्‌ ।
MT-21-037c	पूजयित्वाऽभ्यनुज्ञाय ब्राह्मणानप्यपूजयत्‌ ॥
MT-21-038a	सस्नाववभृथं कृष्णः सदारः ससुहृज्जनः ।
MT-21-038c	आयान्तं द्वारकां कृष्णं दन्तवक्रो रुरोध ह ॥
MT-21-039a	जघान गदया कृष्णः तं क्षणात्‌ सविडूरथम्‌ ।
MT-21-039c	विडूरथस्तमोऽगच्छद्‌ दन्तवक्रे च योऽसुरः ॥
MT-21-040a	हरेः पार्षदः क्षिप्रं हरिमेव समाश्रितः ।
MT-21-040c	कृष्णे प्राप्ते स्वलोकं च निस्सृत्यास्मात्‌ स्वरूपतः ॥
MT-21-041a	एकीभावं स्वरूपेण द्वारपेन गमिष्यति ।
MT-21-041c	ततः कृष्णः पुरीमेत्य बोधयामास फल्गुनम्‌ ॥
MT-21-042a	किमेतद्‌ दृष्टमित्येव तेन पृष्टो रमापतिः ।
MT-21-042c	अयं द्वीपः सागरश्‍च लक्षयोजनविस्तृतौ ॥
MT-21-043a	तदन्ये तु क्रमेणैव द्विगुणेनोत्तरोत्तराः ।
MT-21-043c	अन्त्याध्यर्द्धस्थलं हैमं बाह्यतो वज्रलेपिकम्‌ ॥
MT-21-044a	एतत्‌ सर्वं लोकनाम ह्येतस्माद्‌ द्विगुणं तमः ।
MT-21-044c	अन्धं यत्र पतन्त्युग्रा मिथ्याज्ञानपरायणाः ॥
MT-21-045a	घनोदकं तद्‌द्विगुणं तदन्ते धाम मामकम्‌ ।
MT-21-045c	यत्तद्‌ दृष्टं त्वया पार्थ तत्र मुक्तैरजादिभिः ॥
MT-21-046a	सेव्यमानः स्थितो नित्यं सर्वैः परमपूरुषः ।
MT-21-046c	लोकालोकप्रदेशस्तु पञ्चाशल्लक्षविस्तृतः ॥
MT-21-047a	सपञ्चाशत्सहस्रश्‍च तस्यापि गणनं तथा ।
MT-21-047c	योजनानां पञ्चविंशत्कोटयो मेरुपर्वतात्‌ ॥
MT-21-048a	चतसृष्वपि दिक्षूर्ध्वमधश्‍चाण्डं प्रकीर्तितम्‌ ।
MT-21-048c	अबग्नीरनभोहङ्कृन्महत्तत्वगुणत्रयैः ॥
MT-21-049a	क्रमाद्‌ दशोत्तरैरेतदावृतं परतस्ततः ।
MT-21-049c	व्याप्तोऽहं सर्वगोऽनन्तोऽनन्तरूपो निरन्तरः ॥
MT-21-050a	अनन्तशीर्षोऽनन्ताक्षोऽनन्तपादकरोरुकः ।
MT-21-050c	अनन्तगुणमाहात्म्यश्‍चिदानन्दशरीरकः ॥
MT-21-051a	मद्वशा एव सर्वेऽपि त्वं चान्ये च धनञ्जय ।
MT-21-051c	मत्प्रसादाद्‌ बलं चैव विजयश्‍चाखिला गुणाः ।
MT-21-051e	तस्मान्न विस्मयः कार्यो न दर्पश्‍च त्वयाऽनघ ॥
MT-21-052a	मन्मना भव मद्भक्तो मद्याजी मां नमस्कुरु ।
MT-21-052c	मामेवैष्यसि सत्यं ते प्रतिजाने प्रियोऽसि मे ।
MT-21-053a	इत्युक्तः प्रणिपत्यैनं क्षमस्वेत्याह फल्गुनः ॥
MT-21-053c	उषित्वा कतिचिन्मासान्‌ ययुः सर्वेऽपि पाण्डवाः ।
MT-21-054a	अनुज्ञाताः केशवेन भक्तिनम्रधियोऽच्युते ।
MT-21-054c	सम्भाविताः केशवेन सौहार्देनाधिकेन च ॥
MT-21-055a	ततः कदाचित्‌ प्रवरे सभातळे धर्मात्मजो राजभिर्भ्रातृभिश्‍च ।
MT-21-055c	वृतो निशम्यैव सभाः सुराणां यथा स्थिता नारदमन्वपृच्छत्‌ ॥
MT-21-056a	अन्तरिक्षं त्वया प्रोक्तं लक्षयोजनमुच्छ्रितम्‌ ।
MT-21-056c	अर्द्धकोट्युुच्छ्रितः स्वर्गो विमानावलिसङ्कुलः ॥
MT-21-057a	भुवः स्वर्गश्‍च कोट्यैैव योजनानां प्रविस्तृतौ ।
MT-21-057c	महर्जनस्तपश्‍चैव क्रमादध्यर्द्धयोजनाः ॥
MT-21-058a	पञ्चाशत्कोटिविस्तारा योजनानां समस्तशः ।
MT-21-058c	यावन्त एते मिळितास्तत्प्रमाण उदीरितः ॥
MT-21-059a	सत्याख्यो ब्रह्मलोकस्तु यत्र ब्रह्मा वि राजते ।
MT-21-059c	ततश्‍च द्विगुणः प्रोक्तो विष्णुलोकः सनातनः ॥
MT-21-060a	उत्तरोत्तरतः सर्वे सुखे शतगुणोत्तराः ।
MT-21-060c	अनन्तजनसम्पूर्णा अपि ते हीच्छया हरेः ॥
MT-21-061a	अवकाशवन्तो दिव्यत्वात्‌ पूर्यन्ते न कदाचन ।
MT-21-061c	सर्वकामसुखैः पूर्णा दिव्यस्त्रीपुरुषोज्ज्वलाः ॥
MT-21-062a	दिव्यरत्नसमाकीर्णं तथा पाताळसप्तकम्‌ ।
MT-21-062c	अधस्ताच्छेषदेवेन बलिना समधिष्ठितम्‌ ॥
MT-21-063a	कामभोगसमायुक्ता बहुवर्षसहस्रिणः ।
MT-21-063c	सप्तद्वीपेषु पुरुषा नार्यश्‍चोक्ताः सुरूपिणः ॥
MT-21-064a	एषां च सर्वलोकानां धाता नारायणः परः ।
MT-21-064c	विष्णुलोकस्थितो मुक्तैः सदा सर्वैरुपास्यते ॥
MT-21-065a	सेवका ब्रह्मणश्‍चैव देवा वेदाश्‍च सर्वशः ।
MT-21-065c	शक्रस्य मुनयः सर्वे हरिश्‍चन्द्रश्‍च भूमिपः ॥
MT-21-066a	अखिला अपि राजानः पाण्डुश्‍चास्मत्पिता मुने ।
MT-21-066c	यमस्यैवानुगाः प्रोक्ता राजभिस्तैर्यमेन च ॥
MT-21-067a	उपास्यमानो भगवान्‌ रामो यमसभातळे ।
MT-21-067c	उक्त इन्द्रेण चोपास्यो वामनात्मा जनार्दनः ॥
MT-21-068a	प्रादुर्भावाश्‍च निखिला ब्रह्मणोपासिताः सदा ।
MT-21-068c	वरुणस्यानुगा नागास्तत्र मत्स्याकृतिर्हरिः ॥
MT-21-069a	गन्धर्वा धनदस्यापि तत्र कल्की हरिः प्रभुः ।
MT-21-069c	रुद्रस्योग्राणि भूतानि नृसिंहात्मा शिवेन च ॥
MT-21-070a	उपास्यते सदा विष्णुरित्याद्युक्तं त्वयाऽनघ ।
MT-21-070c	सर्वरत्नस्थलान्‌ दिव्यान्‌ देवलोकान्‌ प्रभाषता ॥
MT-21-071a	तत्र मे संशयो भूयान्‌ हरिश्‍चन्द्रः कथं नृपः ।
MT-21-071c	ऐन्द्रं सभातळं प्राप्तः पाण्डुर्नास्मत्पिता मुने ॥
MT-21-072a	इत्युक्तो नारदः प्राह राजसूयकृतोन्नतिम्‌ ।
MT-21-072c	हरिश्‍चन्द्रस्य तां दृष्ट्वा पिता यमसभातळे ।
MT-21-072e	स्थितस्त्वामवदत्‌ पाण्डू रामद्वयसुदैवते ॥
MT-21-073a	करोतु राजसूयं मे पुत्रो ज्येष्ठोऽनुजार्चितः ।
MT-21-073c	पालितो वासुदेवेन किं तस्यासाध्यमत्र हि ॥
MT-21-074a	एतच्छ्रुत्वा धर्मसुतो भ्रातृभिः सहितो वशी ।
MT-21-074c	अवाप्तिं राजसूयस्य मन्त्रयामास धर्मवित्‌ ॥
MT-21-075a	सुकार्यमेतदित्यलं निशम्य सोदरोदितम्‌ ।
MT-21-075c	अयातयत्‌ स्वसारथिं स केशवाय भूपतिः ॥
MT-21-076a	तदैव केशवस्य याः स्त्रियस्तदीयतातकैः ।
MT-21-076c	सहोदरैश्‍च यापितः सुदूत आप माधवम्‌ ॥
MT-21-077a	प्रणम्य केशवं वचः स आह मागधेन ते ।
MT-21-077c	विवाहबान्धवा रणे विजित्य रोधिता गिरौ ॥
MT-21-078a	नृपायुतद्वयेन सोऽष्टविंशकैः शतैरपि ।
MT-21-078c	यियक्षुरुग्ररूपिणं त्रिलोचनं त्वयि स्थिते ॥
MT-21-079a	विमोचयस्व तान्‌ प्रभो निहत्य मागधेश्‍वरम्‌ ।
MT-21-079c	अवैदिकं मखं च तं विलुम्प धर्मगुप्तये ॥
MT-21-080a	इतीरितोऽथ सारथिं निशाम्य धर्मजस्य च ।
MT-21-080c	निशम्य तद्वचस्तदा जगाम पाण्डवालयम्‌ ॥
MT-21-081a	स पाण्डवैः समर्चितो मखाय धर्मजेन च ।
MT-21-081c	प्र पृष्ट आह माधवो वचो जगत्सुखावहम्‌ ॥
MT-21-082a	क्रतुर्यथा विधानतः कृतो हि पारमेष्ठ्यकम्‌ ।
MT-21-082c	पदं नयेत तत्पदे सुयोग्यमेष नान्यथा ॥
MT-21-083a	अयोग्यकान्महापदे विधातुरेष हि क्रतुः ।
MT-21-083c	समानयोग्यतागणात्‌ करोति मुक्तिगं वरम्‌ ॥
MT-21-084a	पुरा तु मुक्तितोऽधिकं स्वजातितः करोति च ।
MT-21-084c	अतस्त्रिशङ्कुपुत्रको नृपानतीत्य वर्तते ॥
MT-21-085a	सुरांशकोऽपि ते पिता विना हि राजसूयतः ।
MT-21-085c	न शक्ष्यति त्रिशङ्कुजाद्‌ वरत्वमाप्तुमद्य तु ॥
MT-21-086a	तपश्‍चरन्‌ समागते शचीपतौ पिता तव ।
MT-21-086c	मरुद्गणोत्तमः पुरा नतूत्थितः शशाप सः ॥
MT-21-087a	व्रजस्व मानुषीं तनुं ततो मृतः पुनर्दिवम्‌ ।
MT-21-087c	गतोऽपि न स्वकां तनुं प्रवेष्टुमत्र नेशसे ॥
MT-21-088a	तदाऽधिकस्त्रिशङ्कुजो भविष्यतु त्वदित्यथ ।
MT-21-088c	क्षमापितश्‍च वासवो जगाद राजसूयतः ।
MT-21-088e	त्रिशङ्कुजाधिको भवानवाप्स्यति स्वकां तनुम्‌ ॥
MT-21-089a	अतः सुकार्य एव ते युधिष्ठिर क्रतूत्तमः ।
MT-21-089c	भवद्भिरप्यवाप्यते स्वयोग्यताऽमुनाऽखिला ॥
MT-21-090a	उदीर्य चैवमीश्‍वरः क्रतोरमुष्य योग्यता ।
MT-21-090c	वृकोदरे यतोऽखिला चतुर्मुखत्वयोग्यता ॥
MT-21-091a	ततः सुपूर्णमस्य तत्‌ फलं विधातुमञ्जसा ।
MT-21-091c	जगाद वायुवाहनो वचो युधिष्ठिरं त्विदम्‌ ॥
MT-21-092a	क्व राजसूयमद्य ते जरासुते तु जीवति ।
MT-21-092c	जयेत्‌ क एव तं युधा मृतो न योऽपि सीरिणा ॥
MT-21-093a	विरिञ्चशर्ववाक्यतः समस्तलोकजायिनि ।
MT-21-093c	स्थिते तु ते जरासुते न सेत्स्यति क्रतूत्तमः ॥
MT-21-094a	इतीरिते रथाङ्गिना जगाद धर्मनन्दनः ।
MT-21-094c	निवर्तितं मनः क्रतोरलं ममामुना प्रभो ॥
MT-21-095a	बभूविरेव भूभृतो न चाऽधिराज्यमापिरे ।
MT-21-095c	यदा च चक्रवर्तिनस्तदेदृशा न शत्रवः ॥
MT-21-096a	इतीरितेऽमुनाऽवदत्‌ प्रधानमारुतात्मजः ।
MT-21-096c	पदं चतुर्मुखस्य वा सुसाध्यमेव यत्नतः ॥
MT-21-097a	निजानुभाववर्जिता हरेरनुग्रहोज्झिताः ।
MT-21-097c	महाप्रयत्नवर्जिता जना न जग्मुरुन्नतिम्‌ ॥
MT-21-098a	स्थिरोऽनुभाव एव मे महाननुग्रहो हरेः ।
MT-21-098c	प्रयत्नमेकमग्रतो निधाय भूतिमाप्नुमः ॥
MT-21-099a	इतीरितेऽमुना हरिः समुद्यमात्‌ प्रधानतः ।
MT-21-099c	स्थिते हि यज्ञकारणे वृकोदरे जगाद ह ॥
MT-21-100a	स एक एव पूरुषो जरासुतोऽद्य वर्तते ।
MT-21-100c	समस्तसद्विरोधिनां बलं कलेरनन्तरः ॥
MT-21-101a	तथा सतां समाश्रयो यदुद्भवाः सतां गुणाः ।
MT-21-101c	स एक एव तादृशस्त्वया विचिन्त्य यात्यताम्‌ ॥
MT-21-102a	यदि स्म तेन मागधो निहन्यते सतां जयः ।
MT-21-102c	विपर्ययेण चासतामिति स्म विद्धि नान्यथा ॥
MT-21-103a	स पारमेष्ठ्यसत्पदं प्रयात्यसंशयं युधि ।
MT-21-103c	य एव हन्ति मागधं स वेदधर्मपालकः ॥
MT-21-104a	निहन्ति मागधेश्‍वरं य एष वैष्णवं जगत्‌ ।
MT-21-104c	करोति शर्वपालितो यतः स बार्हद्रथः ॥
MT-21-105a	निहन्ति शैवनायकं य एष वैष्णवाग्रणीः ।
MT-21-105c	इति स्म भावसंयुते वदत्यजेऽबिभेन्नृपः ॥
MT-21-106a	युधिष्ठिरे ब्रुवत्यजं मखेन मे त्वलं त्विति ।
MT-21-106c	तमाह मारुतात्मजो निहन्मि मागधं रणे ॥
MT-21-107a	इतीरितेऽवदद्धरिर्व्रजामहे वयं त्रयः ।
MT-21-107c	अहं च भीमफल्गुनौ निहन्तुमेव मागधम्‌ ॥
MT-21-108a	वृकोदरेण हन्यते यदि स्म मागधाधिपः ।
MT-21-108c	मखश्‍च सेत्स्यते ध्रुवं जगच्च ते वशे भवेत्‌ ॥
MT-21-109a	इतीरिते तु शौरिणा जगाद धर्मनन्दनः ।
MT-21-109c	स शूरसेनमण्डलप्रहाणतो हरेस्त्रसन्‌ ॥
MT-21-110a	भयाद्धि यस्य माधुरं विहाय मण्डलं गताः ।
MT-21-110c	भवन्त एव सागरं ततो बिभेम्यहं रिपोः ॥
MT-21-111a	इमौ हि भीमफल्गुनौ ममाक्षिणी सदा प्रभो ।
MT-21-111c	मनोनिभो भवान्‌ सदा न वो विनाऽस्म्यतः पुमान्‌ ॥
MT-21-112a	अतो न जीवितात्‌ प्रियानहं रिपोर्बलीयसः ।
MT-21-112c	सकाशमात्महेतुतः प्रयातयामि वो विभो ॥
MT-21-113a	इतीरितेऽवदत्‌ पुनर्वृकोदरोऽरिकक्षभुक्‌ ।
MT-21-113c	यदीयनेतृका रमाविरिञ्चशर्वपूर्वकाः ॥
MT-21-114a	वशे च यस्य तद्‌ बलं सुरासुरोरगादिनाम्‌ ।
MT-21-114c	स एष केशवः प्रभुः क्व चास्य बार्हद्रथः ॥
MT-21-115a	अधृष्यमस्ति मे बलं हरिप्रणायकस्य च ।
MT-21-115c	समस्तलोकनेतरि प्रभौ हि सर्वशक्तिता ॥
MT-21-116a	अजेयता तथाऽर्जुने हरेर्वरोद्भवाऽस्ति हि ।
MT-21-116c	अतो वयं त्रयोऽद्य तं प्रयाम मागधं रिपुम्‌ ॥
MT-21-117a	हनिष्य एव मागधं हरेः पुरो न संशयः ।
MT-21-117c	इतीरितेऽमुना हरिर्जगाद धर्मनन्दनम्‌ ॥
MT-21-118a	वयं त्रयः समेत्य तं प्रयातयाम मृत्यवे ।
MT-21-118c	हनिष्यति स्फुटं रणे वृकोदरो जरासुतम्‌ ॥
MT-21-119a	भयं न कार्यमेव ते मया हतः स नेति ह ।
MT-21-119c	मया हि नीतिहेतुतः स्वयं न हन्यते रिपुः ॥
MT-21-120a	स शर्वसंश्रयाग्रणीर्मदाश्रयोत्तमेनतु ।
MT-21-120c	निहन्यते यदा तदा प्रकाशितं हि मे बलम्‌ ॥
MT-21-121a	अतो न शङ्कितं मनः कुरुष्व भूपते क्वचित्‌ ।
MT-21-121c	प्रदर्शयामि तेऽनुजौ निहत्य मागधेश्‍वरम्‌ ॥
MT-21-122a	इतीरितः स विष्णुना विचार्य तद्गुणान्‌ परान्‌ ।
MT-21-122c	तथेति चाऽह ते त्रयः प्रतस्थुराशु मागधान्‌ ॥
MT-21-123a	समेत्य मागधांस्तु ते शिवोरुलिङ्गमित्यलम्‌ ।
MT-21-123c	सुमाल्यवस्त्रभूषणैः समर्चितं गिरिं ययुः ॥
MT-21-124a	स्वशीर्षतोऽपि चाऽदृतं जरासुतेन ते गिरिम्‌ ।
MT-21-124c	न्यपातयन्त बाहुभिस्तमस्य चोत्तमाङ्गवत्‌ ॥
MT-21-125a	अद्वारतस्ते नगरं प्रविश्य माषस्य नाळेन कृतास्त्रिभेरीः ।
MT-21-125c	पुुष्टिप्रदा बिभिदुस्तस्य कीर्तिशास्त्रोपमा न्यक्कृतमागधेशाः ॥
MT-21-126a	तथाऽऽपणेभ्यो बहुमाल्यगन्धान्‌ प्रसँह्य सङ्गृह्य शुभांश्‍च दध्रुः ।
MT-21-126c	अद्वारतस्तस्य गृहं च सस्रुर्भोशब्दतस्तं च नृपं प्रसस्रुः ॥
MT-21-127a	तान्‌ विप्रवेषान्‌ स निशाम्य राजा महाभुजान्‌ स्नातकवेषयुक्तान्‌ ।
MT-21-127c	द्वितीयवर्णान्‌ प्रविचिन्त्य बाहून्‌ ज्याकर्कशान्‌ वीक्ष्य बभाष एतान्‌ ॥
MT-21-128a	के ष्ठाथ किंहेतुत आगताश्‍च कुतश्‍च मे पर्वतलिङ्गभेदनम्‌ ।
MT-21-128c	कृतं भवद्भिः कुत एव दुर्नयाः कृतास्तथाऽन्ये द्विजवर्यवेषैः ॥
MT-21-129a	इति ब्रुवाणं भगवानुवाच कार्यं हि शत्रोरखिलं प्रतीपम्‌ ।
MT-21-129c	इत्युक्त ऊचे नहि विप्रशत्रुरहं कुतो वो मम शत्रुता भवेत्‌ ॥
MT-21-130a	इत्युक्तवाक्यं नृपतिं जगाद जनार्दनो नैव हि तादृशा द्विजाः ।
MT-21-130c	वयं रिपुस्तेऽस्मि हि वासुदेव इमौ च भीमार्जुननामधेयौ ॥
MT-21-131a	यद्‌ बान्धवान्‌ नः पिशिताशिधर्मतो रौद्रे मखे कल्पयितुं पशुत्वे ।
MT-21-131c	इच्छस्यरे वेदपथं विहाय तं त्वां बलाच्छास्तुमिहाऽगता वयम्‌ ॥
MT-21-132a	विमोक्षयामः स्वजनान्‌ यदि त्वं न मोचयस्यद्य निगृह्य च त्वाम्‌ ।
MT-21-132c	मुञ्चाथ वा तानभियाहि वाऽस्मान्‌ रणाय मर्तुं कृतनिश्‍चयोऽत्र ॥
MT-21-133a	इतीरितोऽसौ मगधाधिपो रुषा जगाद नाहं शिवयागयुक्तान्‌ ।
MT-21-133c	मोक्ष्ये पशून्‌ युगपद्‌ वा क्रमेण योत्स्ये च वोऽथापि चमूसहायान्‌ ॥
MT-21-134a	निरायुधः सायुधो वा युष्मदिष्टायुधेन वा ।
MT-21-134c	एकोऽपि सकलैर्योत्स्ये ससेनो वा ससैनिकान्‌ ॥
MT-21-135a	इत्युक्तवन्तमवददजितोरुबलो हरिः ।
MT-21-135c	एह्येकमेको वाऽस्मासु ससैन्यो वा रणे नृप ॥
MT-21-136a	येन कामयसे योद्धुं तं न आसादय द्रुतम्‌ ।
MT-21-136c	निरायुधः सायुधो वा त्वदभीष्टायुधेन वा ॥
MT-21-137a	इत्याऽह भगवाञ्छत्रुं यशो भीमे विवर्द्धयन्‌ ।
MT-21-137c	घातयित्वा स्वशत्रुं च भीमेनानुग्रहं परम्‌ ॥
MT-21-138a	भीमस्य कर्तुमिच्छंश्‍च भक्तिज्ञानादिवर्द्धनम्‌ ।
MT-21-138c	तृणीकर्तुं रिपुं चैव निरायुधतयाऽगमत्‌ ॥
MT-21-139a	कृष्णभीमार्जुनास्तेन विप्रवेषाश्‍च तेऽभवन्‌ ।
MT-21-139c	निरायुधः क्षत्रवेषो नैव योग्यः कथञ्चन ॥
MT-21-140a	ततो जग्मुर्विप्रवेषास्तृणीकर्तुं हि मागधम्‌ ।
MT-21-140c	मागधस्य ससैन्यस्य स्वगृहे संस्थितस्य च ॥
MT-21-141a	निरायुधेन भीमेन समाह्वाने कृतेऽमितम्‌ ।
MT-21-141c	धर्मं यशश्‍च भीमस्य वर्धयामास केशवः ॥
MT-21-142a	तृतीयमर्जुनं चैव समादाय ययौ रिपुम्‌ ।
MT-21-142c	हरिस्तस्माच्च भीमस्य महाधिक्यं प्रकाशयन्‌ ॥
MT-21-143a	मुखेन मागधस्यैव वृण्वेकं न इति ब्रुवन्‌ ।
MT-21-143c	वृण्वेकमस्मास्विति सः प्रोक्त आह जरासुतः ॥
MT-21-144a	कुर्यां नैवार्जुनेनाहमबलेनैव सङ्गरम्‌ ।
MT-21-144c	पञ्चपञ्चाशदब्दोऽद्य ह्ययमेवं च बालवत्‌ ॥
MT-21-145a	अबलत्वाद्‌ युवाऽप्येष बाल एव मतो मम ।
MT-21-145c	इत्युक्तोऽप्यर्जुनो नाऽह कुरु तर्हि परीक्षणम्‌ ॥
MT-21-146a	बाहुभ्यां धनुषा वेति शङ्कमानः पराजयम्‌ ।
MT-21-146c	अतो भीमे बलाधिक्यं सुप्रसिद्धमभून्महत्‌ ॥
MT-21-147a	एतदर्थं हि कृष्णेन सहाऽनीतः स फल्गुनः ।
MT-21-147c	जानन्‌ कृष्णे बलं घोरमविषह्यं स मागधः ॥
MT-21-148a	कुत्सयन्‌ गोप इति तं भयान्नैवाऽह्वयत्‌ प्रभुम्‌ ।
MT-21-148c	आह्वयामास भीमं तु स्याद्‌ वा मे जीवनं त्विति ॥
MT-21-149a	हनिष्यत्येव मां कृष्ण इत्यासीन्नृपतेर्भयम्‌ ।
MT-21-149c	तस्मात्‌ तं नाऽह्वयामास वासुदेवं स मागधः ॥
MT-21-150a	अर्जुने तु जिते कृष्णभीमौ मां निहनिष्यतः ।
MT-21-150c	त्रयाणां दुर्बलाह्वानान्नश्येत्‌ कीर्तिश्‍च मे ध्रुवा ॥
MT-21-151a	इति मत्वाऽह्वयामास भीमसेनं स मागधः ।
MT-21-151c	कथञ्चिज्जीवितं वा स्यान्नतु नश्यति मे यशः ॥
MT-21-152a	इति स्म भीमं प्रतियोधनाय सङ्गृृह्य राजा स जरासुतो बली ।
MT-21-152c	राज्ये निजं चाऽत्मजमभ्यषिञ्चत्‌ पुरा ख्यातं पत्रतापाख्यरुद्रम्‌ ॥
MT-21-153a	बलं भीमे मन्यमानोऽधिकं तु गदाशिक्षामात्मनि चाधिकां नृपः ।
MT-21-153c	भीतो नियुद्धेऽस्य ददौ गदां स भीमाय चान्यां स्वयमग्रहीद्‌ बली ॥
MT-21-154a	तदर्थमेवाऽशु गदां प्रगृह्य भीमो ययौ मागधसंयुतो बहिः ।
MT-21-154c	पुरात्‌ सकृष्णार्जुन एव तत्र त्वयुद्ध्यतां केशवपार्थयोः पुरः ॥
MT-21-155a	वाचाऽजयत्‌ तं प्रथमं वृकोदरः शिवाश्रयं विष्णुगुणप्रकाशया ।
MT-21-155c	ततो गदाभ्यामभिपेततुस्तौ विचित्रमार्गानपि दर्शयन्तौ ॥
MT-21-156a	तयोर्गदे तेऽशनिसन्निकाशे चूर्णीकृते देहमहादृढिम्ना ।
MT-21-156c	अन्योन्ययोर्वक्षसि पातिते रुषा यथाऽश्मनोः पांसुपिण्डौ सुमुक्तौ ॥
MT-21-157a	सञ्चूर्णितगदौ वीरौ जघ्नतुर्मुष्टिभिर्मिथः ।
MT-21-157c	ब्रह्माण्डस्फोटसङ्काशैर्यथा केशवकैटभौ ॥
MT-21-158a	चचाल पृथ्वी गिरयश्‍च चूर्णिताः कुलाचलाश्‍चेलुरलं विचुक्षुभुः ।
MT-21-158c	समस्तवाराम्पतयः सुरासुरा विरिञ्चशर्वादय आसदन्नभः ॥
MT-21-159a	सुरास्तु भीमस्य जयाभिकाङ्क्षिणस्तथाऽसुराद्या मगधाधिपस्य ।
MT-21-159c	पश्यन्ति सर्वे क्रमशो बलं स्वं समाददे मारुतनन्दनोऽपि ॥
MT-21-160a	मानयित्वा वरं धार्तुर्दिवसान्‌ दश पञ्च च ।
MT-21-160c	वासुदेवाज्ञया भीमः शत्रुं हन्तुं मनो दधे ॥
MT-21-161a	स प्रणम्य हृषीकेशं हर्षादाश्लिष्य फल्गुनम्‌ ।
MT-21-161c	रिपुं जग्राह मुकुटे वारणं मृगराडिव ॥
MT-21-162a	पृष्ठेऽस्य जानुमाधाय कूर्मदेशं बभञ्ज च ।
MT-21-162c	मृतिकाले पुनर्देहं विददार यथा पुरा ॥
MT-21-163a	मर्मण्येव न हन्तव्यो मयाऽयमिति मारुतिः ।
MT-21-163c	स्वपौरुषप्रकाशाय बभञ्जैनममर्मणि ॥
MT-21-164a	भज्यमाने शरीरेऽस्य ब्रह्माण्डस्फोटसन्निभः ।
MT-21-164c	बभूव रावो येनैव त्रस्तमेतज्जगत्त्रयम्‌ ॥
MT-21-165a	निहत्य कृष्णस्य रिपुं स भीमः समर्पयामास तदर्चनं हरेः ।
MT-21-165c	कृतां हि भीमेन समर्चनां तां समक्षमादातुमिहाऽगतो ह्यजः ॥
MT-21-166a	स्वीकृत्य पूजां च वृकोदरस्य दृढं समाश्लिष्य च तं जनार्दनः ।
MT-21-166c	प्रीतो नितान्तं पुनरेव कृष्णं ननाम भीमः प्रणतोऽर्जुनेन ॥
MT-21-167a	जग्मुः सुराश्‍चातितरां प्रहृष्टा ब्रह्मादयो दीनतराश्‍च दैत्याः ।
MT-21-167c	बलादुमेशस्य वरे प्रभग्ने वृकोदरेणाच्युतसंश्रयेण ॥
MT-21-168a	सुतो ययौ शरणं तान्‌ रमेशभीमार्जुनान्‌ सहदेवोऽस्य धीमान्‌ ।
MT-21-168c	रथं स्वसारं च ददौ स मारुतेर्ननाम कृष्णं परया च भक्त्या ॥
MT-21-169a	रथो ह्यसौ वसुना वासुदेवाच्छक्रान्तराऽऽप्तो वसुवंशजत्वात्‌ ।
MT-21-169c	जरासुतस्याऽस वृकोदरस्तं हरे रथं प्रार्पयामास तस्मै ॥
MT-21-170a	कृष्णोऽस्मरद्‌ गरुडं स ध्वजेऽभूद्‌ रथं कृष्णोऽथाऽरुहत्‌ पाण्डवाभ्याम्‌ ।
MT-21-170c	भीमः कन्यां सहदेवस्य हेतोः समग्रहीदनुजस्याऽत्मनः सः ॥
MT-21-171a	नकुलस्याऽदान्माद्रराजो हि पूर्वं स्वीयां कन्यां सा तथैषाऽप्युषा हि ।
MT-21-171c	एका पूर्वं ते अश्‍विनोश्‍चैव भार्या यमौ रेमाते यदुषा अश्‍विभार्या ॥
MT-21-172a	ततः कृष्णायामग्रजभ्रातृभार्यावृत्तिं हि तौ चक्रतुर्माद्रिपुत्रौ ।
MT-21-172c	जरासुतस्याऽत्मजः केशवादीन्‌ रत्नैः समभ्यर्च्य ययावनुज्ञया ॥
MT-21-173a	तदाज्ञया पितृकार्याणि कृत्वा तदाज्ञयैवामुचत्‌ तान्‌ नृपांश्‍च ।
MT-21-173c	तैः संस्तुतः केशवो भीमपार्थयुक्तो ययौ भक्तिर्नम्रैर्यथावत्‌ ॥
MT-21-174a	सम्भावितास्ते सहदेवेन सम्यक्‌ प्रशस्य कृष्णं भीमसेनं च सर्वे ।
MT-21-174c	ययुर्गृहान्‌ स्वानपतत्‌ केशवद्विड्‌ जरासुतोऽन्धे तमसि क्रमेण ॥
MT-21-175a	कृष्णश्‍च पार्थौ च तथैकयानं समास्थिता धर्मजमभ्यगच्छन्‌ ।
MT-21-175c	तेषां शङ्खध्वनिसम्बोधितात्मा राजा प्रीतश्चातितरां बभूव ॥
MT-21-176a	द्वैपायनोऽथ भगवानभिगम्य पार्थानाज्ञापयत्‌ सकलसम्भृतिसाधनाय ।
MT-21-176c	तं राजसूयसहितं परमाश्‍वमेधयज्ञं समादिशदनन्यकृतं विरिञ्चात्‌ ॥
MT-21-177a	कर्ता हि तस्य परमेष्ठिपदं प्रयाति यद्यन्यसद्गुणवरैः परमेष्ठितुल्यः ।
MT-21-177c	भीमे मखस्य फलमप्यधिकं विधातुं व्यासः क्रतुं तमदिशद्‌ गुरुरब्जजस्य ॥
MT-21-178a	असाधारणहेतुर्यः कर्मणो यस्य चेतनः ।
MT-21-178c	स एव तत्फलं पूर्णं भुङ्क्तेऽन्योऽल्पमिति स्थितिः ॥
MT-21-179a	विना विष्णुं निर्णयोऽयं स हि कर्मफलोज्झितः ।
MT-21-179c	हेतवोऽपि हि पापस्य न प्रायः फलभागिनः ।
MT-21-179e	देवाः पुण्यस्य दैत्याश्‍च मानुषास्तद्विभागिनः ॥
MT-21-180a	असाधारणहेतुश्‍च भीम एव प्रकीर्तितः ।
MT-21-180c	यज्ञस्यास्य जरासन्धवधात्‌ कर्णजयादपि ॥
MT-21-181a	जयाच्च कीचकादीनामन्यैर्जेतुमशक्यतः ।
MT-21-181c	द्वितीयः फल्गुनश्‍चैव तृतीयस्तु युधिष्ठिरः ॥
MT-21-182a	तस्माद्‌ ब्रह्मपदावाप्त्यै व्यासो भीमस्य तं क्रतुम्‌ ।
MT-21-182c	अनन्यकृतमादिश्य दिशां विजयमादिशत्‌ ॥
MT-21-183a	अथाब्रवीद्‌ धनञ्जयो धनुर्ध्वजो रथो वरः ।
MT-21-183c	ममास्ति तद्‌ दिशां जयो ममैव वाञ्छितः प्रभो ॥
MT-21-184a	इतीरितोऽखिलप्रभुर्जगाद सत्यमस्ति ते ।
MT-21-184c	समस्तसाधनोन्नतिर्महच्च वीर्यमस्ति ते ॥
MT-21-185a	तथापि कीचकादयो वृकोदरादृते वशम्‌ ।
MT-21-185c	न यान्ति नापि ते वशं प्रयाति कर्ण एव च ॥
MT-21-186a	बलाधिकोऽसि कर्णतस्तथाऽपि नामृतः करम्‌ ।
MT-21-186c	ददाति ते ह्यतिस्पृधा न वध्य एष तेऽद्य च ॥
MT-21-187a	सवर्मकुण्डलत्वतो न वध्य एष यत्‌ त्वया ।
MT-21-187c	ततो वृकोदरो दिशं प्रयातु ते पितुः प्रियाम्‌ ॥
MT-21-188a	जीवग्राहभयात्‌ कर्णो ददाति करमञ्जसा ।
MT-21-188c	भीमाय नात्र सन्देहो जितोऽनेन च संयुगे ॥
MT-21-189a	अजेयौ शर्ववचनाद्‌ रणे कीचकपौण्ड्रकौ ।
MT-21-189c	वशं प्रयातो भीमस्य तथाऽवध्योऽपि चेदिपः ॥
MT-21-190a	जीवग्राहभयं ह्येषां भीमान्मागधपातनात्‌ ।
MT-21-190c	तस्मात्‌ करं प्रयच्छन्ति जिता वा पूर्वमेव वा ॥
MT-21-191a	प्रयाहि च त्वं धनदप्रपालितां दिशं द्वीपान्‌ सप्त चाशेषदिक्षु ।
MT-21-191c	नागांश्‍च दैत्यांश्‍च तथाऽधरस्थान्‌ विजित्य शीघ्रं पुनरेहि चात्र ॥
MT-21-192a	रथो हि दिव्योऽम्बरगस्तवास्ति दिव्यानि चास्त्राणि धनुश्‍च दिव्यम्‌ ।
MT-21-192c	येऽन्ये च बाणप्रमुखा अजेयाः शर्वाश्रयास्तानपि भीम एतु ॥
MT-21-193a	तथा सुराश्‍चापि समस्तशोऽस्य बलिं प्रयच्छन्ति मदाज्ञयेतरे ।
MT-21-193c	दिशं प्रतीचीमथ दक्षिणां च यातां यमौ क्रमशो ह्यध्वरार्थे ॥
MT-21-194a	यशश्‍च धर्मश्‍च तयोरपि स्यादिति स्म कृष्णेन सुतेन काळ्याः ।
MT-21-194c	उक्ते ययुस्ते तमभिप्रणम्य दिशो यथोक्ताः परमोरुसद्गुणाः ॥
MT-21-195a	वृकोदरो जयन्नृपान्‌ विराटमाससाद ह ।
MT-21-195c	जितेऽत्र कीचके रणे समाददे करं ततः ॥
MT-21-196a	ततः क्रमान्नृपान्‌ जित्वा चेदीनां विषयं गतः ।
MT-21-196c	मातृवाक्याद्‌ भयाच्चैव शिशुपालेन पूजितः ॥
MT-21-197a	मातृष्वसुर्गृहे चोष्य दिवसान्‌ कतिचित्‌ सुखम्‌ ।
MT-21-197c	करं सुमहदादाय ततः पूर्वां दिशं ययौ ॥
MT-21-198a	क्रमेण सर्वान्‌ निर्जित्य पौण्ड्रकं च महाबलम्‌ ।
MT-21-198c	विरथीकृत्य कर्णं च करमादाय सर्वतः ॥
MT-21-199a	हिमवच्छिखरे देवान्‌ जित्वा शक्रपुरोगमान्‌ ।
MT-21-199c	क्रीडार्थं युद्ध्यतस्तेभ्यस्तुष्टेभ्यो रत्नसञ्चयम्‌ ॥
MT-21-200a	बाहुयुद्धेन शेषं च गरुडं च महाबलम्‌ ।
MT-21-200c	क्रीडमानौ विनिर्जित्य भूषणान्याप तोषतः ।
MT-21-200e	ताभ्यां च दृढमाश्लिष्टः स्नेहविक्लिन्नया धिया ॥
MT-21-201a	पोप्लूयमानः स ततोऽम्बुधौ बली जगाम बाणस्य पुरं हरं च ।
MT-21-201c	रणेऽजयद्‌ वारणरूपमास्थितं क्रीडन्तमेतेन च तोषितो हरः ॥
MT-21-202a	पृष्टश्‍च गिरिशेनासौ विस्तरं दिग्जयस्य च ।
MT-21-202c	सिंहव्याघ्रादिरूपाश्‍च आत्मना विजिता यथा ।
MT-21-202e	गरुत्मच्छेषशक्राद्या देवाः सर्वे तदब्रवीत्‌ ॥
MT-21-203a	निशम्य शङ्करोऽखिलं मखस्य च प्रसाधकम्‌ ।
MT-21-203c	हरिं ततो बलेः सुताद्‌ ददौ च रत्नसञ्चयम्‌ ॥
MT-21-204a	स बाणदैत्यतो महच्छिवेन दत्तमुत्तमम्‌ ।
MT-21-204c	प्रगृह्य रत्नसञ्चयं स्वकं पुरं समाययौ ॥
MT-21-205a	स विप्रयादवेश्‍वरं द्विधास्थितं जनार्दनम्‌ ।
MT-21-205c	पुरो निधाय तद्‌ वसु प्रभूतमानमत्‌ तदा ॥
MT-21-206a	सोऽभिवाद्याग्रजं चैव यथावृत्तं न्यवेदयत्‌ ।
MT-21-206c	आत्मनः कृष्णयोः सर्वं धर्मराजाग्रतो मुदा ॥
MT-21-207a	यथा जिताः कीचकाद्या एकलव्यसहायवान्‌ ।
MT-21-207c	यथा जितः पौण्ड्रकश्‍च कर्णाद्याश्‍च तथाऽपरे ॥
MT-21-208a	यथा सिंहादितनवः शेषवीन्द्रेन्द्रपूर्वकाः ।
MT-21-208c	यथा गजतनुः शर्वस्तच्च सर्वमवर्णयत्‌ ॥
MT-21-209a	सम्भावितश्‍च कृष्णाभ्यां राज्ञा च सुमहाबलः ।
MT-21-209c	आज्ञया व्यासदेवस्य यज्ञाङ्गानि समार्जयत्‌ ॥
MT-21-210a	ऊचे तं भगवान्‌ व्यासो जितं सर्वं त्वयाऽरिहन्‌ ।
MT-21-210c	जये सर्वस्य यज्ञोऽयं पूर्णो भवति नान्यथा ॥
MT-21-211a	विरिञ्चः सर्वजित्‌ पूर्वं द्वितीयस्त्वमिहाभवः ।
MT-21-211c	इत्युक्त्वैनं समाश्लिष्य यज्ञाङ्गानि समादिशत्‌ ॥
MT-21-212a	तदैवान्ये दिशो जित्वा समीयुस्तस्य येऽनुजाः ।
MT-21-212c	सहदेवो दक्षिणाशां जित्वा रत्नान्युपाहरत्‌ ॥
MT-21-213a	तत्र रुग्मी न युयुधे सहदेवेन वीर्यवान्‌ ।
MT-21-213c	जितः कृष्णेन पूर्वं यः शर्वादाप धनुर्वरम्‌ ॥
MT-21-214a	तपसा तोषितात्‌ कृष्णादन्यानेवामुनाऽखिलान्‌ ।
MT-21-214c	विजेष्यसि यदा कृष्णविरोधस्ते तदा धनुः ।
MT-21-215a	मामेष्यतीति तेनोक्तो न व्यरुद्ध्यत केशवे ॥
MT-21-215c	स्वसुः स्नेहाच्च कृष्णस्य यज्ञकारयितृत्वतः ।
MT-21-216a	भीमार्जुनबलाच्चैव माद्रेयाय ददौ करम्‌ ।
MT-21-216c	जिग्ये बलेनान्यनृपान्‌ सहदेवः प्रतापवान्‌ ॥
MT-21-217a	तथा स्मृतं समागतं घटोत्कचं विभीषणे ।
MT-21-217c	समादिशद्‌ ययौ च सोऽपि सोऽददान्महाकरम्‌ ॥
MT-21-218a	पुरा हि राघवोदितं तदस्य सोऽखिलं तदा ।
MT-21-218c	विचार्य केशवं च तं बलं च भीमपार्थयोः ।
MT-21-218e	दिवौकसश्‍च पाण्डवानवेत्य सोऽददात्‌ करम्‌ ॥
MT-21-219a	महौघरत्नसञ्चयं स आप्य भीमसेनजः ।
MT-21-219c	ययौ च माद्रिनन्दनं स चाऽययौ स्वकं पुरम्‌ ॥
MT-21-220a	नकुलः पश्‍चिमाशायां विजिग्येऽखिलभूभृतः ।
MT-21-220c	करमाप च वीरोऽसौ सौहार्दादेव मातुलात्‌ ।
MT-21-220e	आययौ च महारत्नसञ्चयेन स्वकं पुरम्‌ ॥
MT-21-221a	अर्जुनः कपिवरोच्छ्रितध्वजं स्यन्दनं समधिरुह्य गाण्डिवी ।
MT-21-221c	यात एव दिशमुत्तरां यदा पार्वतीयकनृपाः समाययुः ॥
MT-21-222a	त्रैगर्ताः पार्वतेयाश्‍च सहिताः पाण्डुनन्दनम्‌ ।
MT-21-222c	अभ्येत्य योधयामासुर्जानन्तस्तच्चिकीर्षितम्‌ ॥
MT-21-223a	तान्‌ विजित्य युगपत्‌ स पाण्डवः सञ्जयन्‌ क्रमश एव तां दिशम्‌ ।
MT-21-223c	प्राव्रजच्च भगदत्तमूर्जितं तेन चास्य समभून्महारणः ॥
MT-21-224a	सोऽभियुद्ध्य सगजो दिनाष्टकं श्रान्त आह पुरुहूतनन्दनम्‌ ।
MT-21-224c	ब्रूहि ते समरकारणं त्विति प्राह देहि करमित्यथार्जुनः ॥
MT-21-225a	सोऽप्यदात्‌ करममुष्य वासवो मद्गुरुस्तव पितेति सादरम्‌ ।
MT-21-225c	नैव जेतुमिह शक्ष्यसि त्वमित्यावदद्धरिवरास्त्रतेजसा ॥
MT-21-226a	स्नेहपूर्वं प्रदत्ते तु करे नैवाऽह चोत्तरम्‌ ।
MT-21-226c	अर्जुनो व्यर्थकलहमनिच्छन्‌ स्नेहयन्त्रितः ॥
MT-21-227a	पार्थो जित्वाऽष्टवर्षाणि षड्‌ द्वीपानपरानपि ।
MT-21-227c	अजयच्चतुर्दिशमपि सर्वशः शस्त्रतेजसा ॥
MT-21-228a	पाताळसप्तकं गत्वा जित्वा दैतेयदानवान्‌ ।
MT-21-228c	बलेश्‍च विष्णुवचनात्‌ करं जग्राह सामतः ॥
MT-21-229a	जित्वा च वासुकिं भूरि रत्नमादाय सत्वरः ।
MT-21-229c	आजगाम पुरं स्वीयं वीरो वत्सरमात्रतः ॥
MT-21-230a	सुर्वणरत्नगिरयश्‍चतुर्भिस्तैः समार्जिताः ।
MT-21-230c	चत्वारो योजनानां हि दश त्रिंशच्छतं तथा ॥
MT-21-231a	चतुःशतं च क्रमश उच्छ्रिता दिग्जयार्जिताः ।
MT-21-231c	प्रतीच्याद्यपसव्येन क्रमाद्‌ दिग्भ्यः समार्जिताः ॥
MT-21-232a	विश्‍वकर्मकृतत्वात्तु पुरस्याल्पेऽपि च स्थले ।
MT-21-232c	अन्तर्गतास्ते गिरयस्तदद्भुतमिवाभवत्‌ ॥
MT-21-233a	ततो यज्ञः प्रववृते कृष्णद्वैपायनेरितः ।
MT-21-233c	ऋत्विजो मुनयोऽत्राऽसन्‌ सर्वविद्यासु निष्ठिताः ॥
MT-21-234a	द्वैपायनोक्तविधिना दीक्षयाञ्चक्रिरे नृपम्‌ ।
MT-21-234c	ज्येष्ठत्वाद्‌ याजमान्यं तु प्रणिधाय युधिष्ठिरे ॥
MT-21-235a	भीमार्जुनादयः सर्वे सह तेन समासिरे ।
MT-21-235c	ब्रह्माणीपदयोग्यत्वात्‌ कृष्णैका यज्ञपत्न्यभूत्‌ ॥
MT-21-236a	पदायोग्यतया नान्याः पत्न्यस्तेषां सहाऽसिरे ।
MT-21-236c	आज्ञयैव जगद्धातुर्व्यासस्यानन्ततेजसः ॥
MT-21-237a	स्थलमप्यत्र सर्वं हि रत्नहेममयं त्वभूत्‌ ।
MT-21-237c	किमु पात्रादिकं सर्वं शिबिराणि च सर्वशः ॥
MT-21-238a	आहूतं दिग्जये पार्थैस्तदा लोकद्विसप्तकम्‌ ।
MT-21-238c	सर्वमत्राऽगमद्‌ ब्रह्मशर्वशक्रादिपूर्वकम्‌ ॥
MT-21-239a	भीष्मो द्रोणश्‍च विदुरो धृतराष्ट्रः सहात्मजः ।
MT-21-239c	सस्त्रीका आययुस्तत्र बाह्लीकश्‍च सहात्मजः ॥
MT-21-240a	तथैव यादवाः सर्वे बलभद्रपुरोगमाः ।
MT-21-240c	रुग्मिणीसत्यभामाद्या महिष्यः केशवस्य च ॥
MT-21-241a	तत्र सर्वजगदेकसङ्गमे तत्त्वनिर्णयकथा बभूविरे ।
MT-21-241c	प्राश्निकोऽत्र परिपूर्णचिद्घनो व्यास एव भगवान्‌ बभूव ह ॥
MT-21-242a	तत्वनिर्णयकथासु निर्णयो वासुदेवगुणविस्तरोऽभवत्‌ ।
MT-21-242c	नास्ति तत्सदृश उत्तमः कुतः पार एष न ततोऽन्य इत्यपि ॥
MT-21-243a	बादरायणभृगूत्थरामयोः शृण्वतोः परमनिर्णये कृते ।
MT-21-243c	मोदमानजनतासमागमेऽपृच्छदत्र नृपतिर्यतव्रतम्‌ ॥
MT-21-244a	जानमानोऽपि नृपतिः सर्वपूज्यतमं हरिम्‌ ।
MT-21-244c	संशयं भूभृतां भेत्तुं भीष्मं पप्रच्छ धर्मवित्‌ ॥
MT-21-245a	नास्ति नारायणसममिति वादेन निर्णये ।
MT-21-245c	कृते ब्रह्मादिभिरपि कृष्णं मर्त्यं हि मेनिरे ॥
MT-21-246a	नृपास्तस्मादयं कृष्णो नारायण इति स्म ह ।
MT-21-246c	सम्यग्‌ ज्ञापयितुं धर्मसूनुर्भीष्ममपृच्छत ॥
MT-21-247a	ब्रह्मादयः सुरा यस्माद्‌ दृश्यन्ते मर्त्यवन्नृभिः ।
MT-21-247c	नचैवातितराभ्यासो नृणामस्ति मुनिष्वपि ॥
MT-21-248a	सर्वशास्त्रविदं भीष्मं जानन्त्येते नृपा अपि ।
MT-21-248c	तस्माद्‌ भीष्ममपृच्छत्‌ स कुलवृद्धत्वतस्तथा ॥
MT-21-249a	पितामहाग्र्यपूजार्हः कोऽत्र लोकसमागमे ।
MT-21-249c	ब्रह्मशर्वादयश्‍चात्र सन्ति राजान एव च ॥
MT-21-250a	इति पृष्टोऽब्रवीद्‌ भीष्मः कृष्णं पूज्यतमं प्रभुम् ।
MT-21-250c	यद्यप्येकस्त्रिधा विष्णुर्वसिष्ठभृगुवृष्णिषु ॥
MT-21-251a	प्रादुर्भूतस्तथाऽप्येते नृपा हि व्यासरामयोः ।
MT-21-251c	विप्रत्वान्न विरुद्ध्यन्ते तत एव च युक्तताम्‌ ॥
MT-21-252a	मन्यन्ते न विरोधश्‍च तेषां तत्र हि तादृशः ।
MT-21-252c	अविवादे प्रसिद्धिश्‍च नैवास्य भविता क्वचित्‌ ॥
MT-21-253a	तस्मात्‌ कृष्णाय दातव्यमिति भीष्मेण चिन्तितम्‌ ।
MT-21-253c	कृष्णाय दत्ते राजानो विवादं कुर्युरञ्जसा ॥
MT-21-254a	विवादेन च कीर्तिः स्याद्‌ वासुदेवस्य विस्तृता ।
MT-21-254c	ततः कृष्णायाग्रपूजा दत्ता पार्थैर्जगत्पुरः ॥
MT-21-255a	व्यासभार्गवयोः साक्षात्‌ तदैक्यात्‌ तदनन्तरम्‌ ।
MT-21-255c	अग्र्यां पूजां ददुश्‍चान्यान्‌ यथायोग्यमपूजयन्‌ ॥
MT-21-256a	अग्र्योपहारमुपयापित एव कृष्णे कोपादनिन्ददमुमाशु च चेदिराजः ।
MT-21-256c	श्रुत्वैव तत्‌ पवनजोऽभिययौ नृपं तं हन्तुं जगद्गुरुविनिन्दकमृद्धमन्युः ॥
MT-21-257a	दूरेऽपि केशवविनिन्दनकारिजिह्वाँमुच्छेत्स्य इत्युरुतराऽस्य सदा प्रतिज्ञा ।
MT-21-257c	भीमस्य तं तु जगृहे सरिदात्मजोऽथ सम्प्रोच्य केशववचो निजयोर्वधाय ॥
MT-21-258a	मयैव वध्याविति तावाह यत्‌ केशवः पुरा ।
MT-21-258c	तच्छ्रुत्वा भीमसेनोऽपि स्थितो भीष्मकरग्रहात्‌ ॥
MT-21-259a	जानन्नपि हरेरिष्टं स्वकर्तव्यतयोत्थितः ।
MT-21-259c	भीम एतावदुचितमिति मत्वा स्थितः पुनः ॥
MT-21-260a	देवसङ्घभविनां महानभूदीक्ष्य तोष इह केशवेऽधिकाम्‌ ।
MT-21-260c	अर्चनां य इह मानुषो जनो मध्य एव स तु संस्थितोऽभवत्‌ ॥
MT-21-261a	आसुरा इह सुयोधनादयस्तत्र ते विमनसो बभूविरे ।
MT-21-261c	दुर्वचोभिरधिकं च चेदिपः कृष्णमार्च्छदुरुसद्गुणार्णवम्‌ ॥
MT-21-262a	समाह्वयच्च केशवं युधे तमाशु केशवः ।
MT-21-262c	निवार्य तस्य सायकाञ्जघान चारिणा प्रभुः ॥
MT-21-263a	निकृत्यमानकन्धरः स भक्तिमानभूद्धरौ ।
MT-21-263c	तमाश्रितश्‍च योऽसुरो महातमः प्रपेदिवान्‌ ॥
MT-21-264a	जयः प्रविश्य केशवं पुनश्‍च पार्षदोऽभवत्‌ ।
MT-21-264c	असौ च पाण्डवक्रतुः प्रवर्तितो यथोदितः ॥
MT-21-265a	सुवर्णरत्नभारकान्‌ बहून्‌ नृपा उपानयन्‌ ।
MT-21-265c	उपायने सुयोधनं नृपोऽदिशद्‌ ग्रहेऽस्य च ॥
MT-21-266a	अभोजयंस्तथा द्विजान्‌ यथेष्टभक्ष्यभोज्यकैः ।
MT-21-266c	सुवर्णरत्नभारकान्‌ बहूंश्‍च दक्षिणा ददुः ॥
MT-21-267a	यदिष्टमास यस्य च प्रदत्तमेव पाण्डवैः ।
MT-21-267c	समस्तमत्र सर्वशोऽथ सस्नुरुद्भृता मुदा ॥
MT-21-268a	नदत्सुरोरुदुन्दुभि प्रगीतदेवगायकाः ।
MT-21-268c	प्रनृत्तदिव्ययोषितः सुरापगां व्यगाहयन्‌ ॥
MT-21-269a	समस्तराजसंयुता विगाह्य जाह्नवीजले ।
MT-21-269c	पुरं ययुः पुनश्‍च ते सुसद्म चागमन्‌ सुराः ॥
MT-21-270a	गतेषु सर्वराजसु स्वकां पुरं स्वकेषु च ।
MT-21-270c	सभीष्मकेषु सर्वशः सहाऽम्बिकेयकेषु च ॥
MT-21-271a	विचित्ररत्ननिर्मिते रविप्रभे सभातळे ।
MT-21-271c	सकेशवो वरासने विवेश धर्मनन्दनः ॥
MT-21-272a	तथैव रुग्मिणीमुखाः परिग्रहा रमेशितुः ।
MT-21-272c	तथैव भीमफल्गुनावुपाविशन्‌ हरेरुप ॥
MT-21-273a	सहैव वायुसूनुना तथैव पार्षतात्मजा ।
MT-21-273c	उपैव रुग्मिणीं शुभां तथैव सत्यभामिनीम्‌ ॥
MT-21-274a	यमौ च पार्षतादयो धनञ्जयान्तिकेऽविशन्‌ ।
MT-21-274c	तथैव रामसात्यकी समीप एव भूभृतः ॥
MT-21-275a	समासतां तु सा सभा व्यरोचताधिकं तदा ।
MT-21-275c	यथा सभा स्वयम्भुवः समास्थिता च विष्णुना ॥
MT-21-276a	विचित्रहेममालिनः शुभाम्बराश्‍च तेऽधिकम्‌ ।
MT-21-276c	स्फुरत्किरीटकुण्डला विरेजुरत्र ते नृपाः ॥
MT-21-277a	विशेषतो जनार्दनः सभार्यको जगत्प्रभुः ।
MT-21-277c	यथा दिवौकसां सदस्यनन्तसद्गुणार्णवः ॥
MT-21-278a	उपासिरे च तान् नृपाः समस्तशः सुहृद्गणाः ।
MT-21-278c	तदाऽऽजगाम खड्‌गभृत्‌ सहानुजः सुयोधनः ॥
MT-21-279a	द्वारं सभाया हरिनीलरश्मिव्यूढं न जानन्‌ स विहाय भित्तिम्‌ ।
MT-21-279c	अभ्यन्तराणां दृशि नोविघातिनीं सं स्फाटिकामाशु दृढं चुचुम्बे ॥
MT-21-280a	प्रवेशयेतां च यमौ तमाशु सभां भुजौ गृह्य नृपोपदिष्टौ ।
MT-21-280c	तत्रोपविश्य क्षणमन्यतोऽगादमृष्यमाणः श्रियमेषु दिव्याम्‌ ॥
MT-21-281a	तत्रेन्द्रनीलभुवि रत्नमयानि दृष्ट्वा पद्मानि नीरमनसा जगृहे स्ववस्त्रम्‌ ।
MT-21-281c	रत्नोरुदीधितिनिगूढजलं स्थलं च मत्वा पपात सहितोऽवरजैर्जलौघे ॥
MT-21-282a	तं प्राहसद्‌ भगवता क्षितिभारनाशहेतोः सुसूचित उरुस्वरतोऽत्र भीमः ।
MT-21-282c	पाञ्चालराजसुतया च समं तथाऽन्यैः स्वीयैस्तथाऽनु जहसुर्भगवन्महिष्यः ॥
MT-21-283a	मन्दस्मितेन विलसद्वदनेन्दुबिम्बो नारायणस्तु मुखमीक्ष्य मरुत्सुतस्य ।
MT-21-283c	नोवाच किञ्चिदथ धर्मसुतो निवार्य प्रास्थापयद्‌ वसनमाल्यविलेपनानि ॥
MT-21-284a	कृष्णावृकोदरगतं बहळं निधाय क्रोधं ययौ सशकुनिर्धृतराष्ट्रपुत्रः ।
MT-21-284c	सम्ब्रीळितो नृपतिदत्तवराम्बरादीन्‌ न्यक्कृत्य मार्गगत आह स मातुलं स्वम्‌ ॥
MT-21-285a	यौ मामहसतां कृष्णाभीमौ कृष्णस्य सन्निधौ ।
MT-21-285c	तयोरकृत्वा सन्तापं नाहं जीवितुमुत्सहे ॥
MT-21-286a	यदि मे शक्तिरत्र स्याद्‌ घातयेयं वृकोदरम्‌ ।
MT-21-286c	अग्रपूजां च कृष्णस्य विलुम्पेयं न संशयः ॥
MT-21-287a	ईदृशं पाण्डवैश्‍वर्यं दृष्ट्वा को नाम जीवितम्‌ ।
MT-21-287c	इच्छेत करदा येषां वैश्यवत्‌ सर्वभूमिपाः ॥
MT-21-288a	इत्युक्तः शकुनिर्वैरं दृढीकर्तुं वचोऽब्रवीत्‌ ।
MT-21-288c	किं ते वैरेण राजेन्द्र बलिभिर्भ्रातृभिः पुनः ॥
MT-21-289a	अनुजीवस्व तान्‌ वीरान्‌ गुणज्येष्ठान्‌ बलाधिकान्‌ ।
MT-21-289c	इतीरितोऽतिसंवृद्धकोप आह सुयोधनः ॥
MT-21-290a	यदि तेषां तदैश्‍वर्यं न मां गच्छेदशेषतः ।
MT-21-290c	सर्वथा नैव जीवेयमिति सत्यं ब्रवीमि ते ॥
MT-21-291a	नच बाहुबलाच्छक्ष्य आदातुं तां श्रियं क्वचित्‌ ।
MT-21-291c	नेन्द्रोऽपि समरे शक्तस्तान्‌ जेतुं किमु मानुषाः ॥
MT-21-292a	इतीरितः पापतम आह गान्धारको नृपः ।
MT-21-292c	पापानामखिलानां च प्रधानं चक्रवर्तिनम्‌ ॥
MT-21-293a	यान्तां श्रियं प्रदीप्तां त्वं पाण्डवेषु प्रपश्यसि ।
MT-21-293c	तामक्लेशत आदास्ये क्रीडन्नक्षैस्त्वदन्तिके ॥
MT-21-294a	इतीरितः प्रसन्नधीः सुयोधनो बभूव ह ।
MT-21-294c	प्रजग्मतुश्‍च तावुभौ विचित्रवीर्यजं नृपम्‌ ॥
MT-21-295a	धृतराष्ट्रमथोवाच द्वापरांशोऽतिपापकृत्‌ ।
MT-21-295c	नास्तिक्यरूपः शकुनिर्विवर्णं हरिणं कृशम्‌ ॥
MT-21-296a	दुर्योधनं तु तच्छ्रुत्वा कुत इत्याह दुर्मनाः ।
MT-21-296c	अब्रूतां तौ नृपायाऽशु द्वाभ्यां यन्मन्त्रितं पथि ॥
MT-21-297a	श्रुत्वैव तन्नेत्यवदत्‌ स भूपतिर्विरोधि धर्मस्य विनाशकारणम्‌ ।
MT-21-297c	कुमन्त्रितं वो न ममैतदिष्टं स्वबाहुवीर्याप्तमहाश्रियो हि ते ॥
MT-21-298a	त्वयाऽपि निर्जित्य दिशो मखाग्र्याः कार्याः स्पृधो मा गुणवत्तमैस्तैः ।
MT-21-298c	विशेषतो भ्रातृभिरग्र्यपौरुषैरित्युक्त आहाऽशु सुयोधनस्तम्‌ ॥
MT-21-299a	यदि श्रियं पाण्डवानां नाक्षैराच्छेत्तुमिच्छसि ।
MT-21-299c	मृतमेवाद्य मां विद्धि पाण्डवैस्त्वं सुखी भव ॥
MT-21-300a	यदि मज्जीवितार्थी त्वमानयाऽश्‍विह पाण्डवान्‌ ।
MT-21-300c	सभार्यान्‌ देवनायैव नचाधर्मोऽत्र कश्‍चन ॥
MT-21-301a	वेदानुजीविनो विप्राः क्षत्रियाः शस्त्रजीविनः ।
MT-21-301c	त्रुट्यते येन शत्रुश्‍च तच्छस्त्रं नैव चेतरत्‌ ॥
MT-21-302a	अतः स्वधर्म एवायं तवापि स्यात्‌ फलं महत्‌ ।
MT-21-302c	इत्युक्तो मा फलं मेऽस्तु तवैवास्त्विति सोऽब्रवीत्‌ ॥
MT-21-303a	एवं ब्रुवन्नपि नृप आविष्टः कलिना स्वयम्‌ ।
MT-21-303c	पुत्रस्नेहाच्च विदुरमादिशत्‌ पाण्डवान्‌ प्रति ॥
MT-21-304a	आविवेश कलिस्तं हि यदा पुत्रत्वसिद्धये ।
MT-21-304c	अंशेन तत आरभ्य नैवास्मादपजग्मिवान्‌ ॥
MT-21-305a	यावत्‌ पुरं परित्यज्य वनमेव विवेश ह ।
MT-21-305c	तदन्तरा ततस्तस्य पापयुक्तं मनोऽभवत्‌ ॥
MT-21-306a	न्यवारयत्‌ तं विदुरो महत्‌ ते पापं कुलस्यापि विनाशकोऽयम्‌ ।
MT-21-306c	समुद्यमो नात्र विचार्यमस्ति कृथा न तस्मादयशश्‍च ते स्यात्‌ ॥
MT-21-307a	इति ब्रुवाणं कलहोऽत्र न स्यान्निवारयामो वयमेव यस्मात्‌ ।
MT-21-307c	द्रष्टुं सुतान्‌ क्रीडत एकसंस्थानिच्छामि पार्थांश्‍च सुयोधनादीन्‌ ॥
MT-21-308a	अतः क्षिप्रमुपानेयाः पार्था इति बलोदितः ।
MT-21-308c	ययौ स विदुरः पार्थान्‌ द्वारकां केशवे गते ॥
MT-21-309a	गते हि पार्थसन्निधेः सुयोधने तु नारदः ।
MT-21-309c	शशंस धर्मसूनुना प्रचोदितोऽरिमागतम्‌ ॥
MT-21-310a	क उद्यमी नृपेष्विति प्रपृष्ट आह नारदः ।
MT-21-310c	स सौभराड्‌ वरं शिवादवाप वृष्णिनिर्जयम्‌ ॥
MT-21-311a	पांसुमुष्टिं सकृद्‌ग्रासी बहूनब्दांस्तपश्‍चरन्‌ ।
MT-21-311c	आजगाम हरादाप्य वरं कृष्णजये पुनः ॥
MT-21-312a	स श्रुत्वा मागधवधं दिशां विजयमेव च ।
MT-21-312c	राजसूयं क्रतुं चैव शिशुपालवधं तथा ॥
MT-21-313a	यदून्‌ प्रत्युद्यमं तूर्णं करोतीति निशम्य तत्‌ ।
MT-21-313c	समैक्षद्‌ धर्मजः कृष्णमुखशीतांशुमण्डलम्‌ ॥
MT-21-314a	अस्त्वित्युक्त्वा स गोविन्दः प्रेषयामास यादवान्‌ ।
MT-21-314c	प्रद्युम्नादीन्‌ दिनैः कैश्‍चित्‌ स्वयं चागात्‌ सहाग्रजः ॥
MT-21-315a	विदुरस्तु ततो गत्वा धर्मराजमथाऽह्वयत्‌ ।
MT-21-315c	भ्रातृभिर्वायमाणोऽपि कृष्णया च स धर्मराट्‌ ।
MT-21-315e	सार्द्धं मात्रा भ्रातृभिश्‍च कृष्णया च ययौ द्रुतम्‌ ॥
MT-21-316a	ज्येष्ठाज्ञयैव विदुर आह्वयन्नपि धर्मजम्‌ ।
MT-21-316c	नाऽगन्तव्यमिति प्राह दोषानुक्त्वाऽक्षजान्‌ बहून्‌ ॥
MT-21-317a	इतीह दोषसञ्चयस्तथा च ते पितुर्वचः ।
MT-21-317c	समीक्ष्य तद्‌ द्वयं स्वयं कुरुष्व कार्यमात्मनः ॥
MT-21-318a	इतीरितोऽपि पाण्डवो ययौ कलिप्रवेशितः ।
MT-21-318c	विचित्रवीर्यजं च तं समासदत्‌ ससैनिकः ॥
MT-21-319a	कल्यावेशान्नृपतिः प्रतिजज्ञे पूर्वमेव धर्मात्मा ।
MT-21-319c	आहूतो द्यूतकरणान्निवर्तेयं नैव वारितोऽपीति ॥
MT-21-320a	तेनाऽयात्‌ स्वसुहृद्भिर्निवार्यमाणोऽपि नागपुरमाशु ।
MT-21-320c	नहि धर्मो द्यूतकृतो विशेषतः क्षत्रियस्य लोकगुरोः ॥
MT-21-321a	वैचित्रवीर्यतनयेनतु पाण्डुपुत्राः सम्भावितास्तमुप च न्यविशन्‌ निशां ताम्‌ ।
MT-21-321c	प्रातश्‍च भीष्ममुखराः सकलाश्‍च भूपा आसेदुराशु च सभां सह पाण्डुपुत्रैः ॥
MT-21-322a	वैचित्रवीर्यनृपतिर्विदुरान्वितोऽस्य गान्धारराजसहितास्तनयाः सकर्णाः ।
MT-21-322c	प्राप्ताः सभातळमथाऽह्वयदत्र धर्मराजं सुतः सुबलकस्य स देवनाय ॥
MT-21-323a	सर्वांश्‍च तत्र कलिराविशदेव भीमपूर्वान्‌ विनैव चतुरः सपृथां च कृष्णाम्‌ ।
MT-21-323c	क्षत्तारमेव च ततो नहि भीष्ममुख्यैस्ते वारिताः कुलविनाशनकर्मवृत्ताः ॥
MT-21-324a	भीमादिभिः स विदुरेण च वार्यमाणो द्यूते निधाय पणमप्यखिलं स्ववित्तम् ।
MT-21-324c	गान्धारकेण विदिताक्षहृदा जितो द्राक्‌ पाण्डोः सुतोऽथ नकुलं न्यदधात्‌ पणाय ॥
MT-21-325a	तस्मिन्‌ जितेऽथ सहदेवमथार्जुनं च भीमं च सोमकसुतां स्वमपि क्रमेण ।
MT-21-325c	राजा निधाय विजितोऽथ सुयोधनः स्वं सूतं दिदेश पृषतात्मजपुत्रिकायाः ॥
MT-21-326a	सूतो गत्वा तदन्तं समकथयदिमां द्यूतमध्ये जिताऽसि क्षिप्रं चाऽयाहि राज्ञां समितिमुरुतरामित्यथो साऽप्यवादीत्‌ ।
MT-21-326c	नाहं यास्ये गुरूणां समितिमिति ययौ सोऽप्यमुं भीमभीतं ज्ञात्वा दुःशासनं सोऽप्यदिशदथ नृपो धार्तराष्ट्रोऽनुजं स्वम्‌ ॥
MT-21-327a	स पापपूरुषोत्तमः प्रगृह्य केशपक्षके ।
MT-21-327c	पुरः स्वमातुरानयत्‌ सभामयुग्मवाससीम्‌ ॥
MT-21-328a	समाहृता रजस्वला जगाद भीष्मपूर्वकान्‌ ।
MT-21-328c	अधर्म एष वार्यते न धर्मिभिर्भवद्विधैः ॥
MT-21-329a	कथं छलात्मके द्यूते जिते धर्मजयो भवेत्‌ ।
MT-21-329c	नहि द्यूतं धर्म्यमाहुर्विशेषेण तु भूभुजाम्‌ ॥
MT-21-330a	येऽधर्मं न वदन्तीह न ते वृद्धा इतीरिताः ।
MT-21-330c	अवृद्धमण्डितां नैव सभेत्याहुर्मनीषिणः ॥
MT-21-331a	कथं द्यूते जिता चाहमजिते स्वपतौ स्थिते ।
MT-21-331c	समानधर्मिणीमाहुर्भार्यां यस्माद्‌ विपश्‍चितः ॥
MT-21-332a	सहैव कर्म कर्तव्यं पतौ दासे हि भार्यया ।
MT-21-332c	दासीत्वं न पृथङ्‌ मे स्याज्जितेऽपि हि पतौ ततः ॥
MT-21-333a	इत्युक्ता अपि भीष्माद्याः कल्यावेशेन मोहिताः ।
MT-21-333c	पृच्छ धर्मजमित्युक्त्वा तूष्णीमेव बभूविरे ॥
MT-21-334a	दुर्योधनप्रतीपं हि न कश्‍चिदशकत्‌ तदा ।
MT-21-334c	उवाच विदुरस्तत्र न धर्मोऽयमिति स्फुटम्‌ ॥
MT-21-335a	न तस्य वाचं जग्राह धृतराष्ट्रः सहात्मजः ।
MT-21-335c	ऊर्ध्वबाहुः स चुक्रोश देवानां ख्यापयंस्तदा ॥
MT-21-336a	स्वाशक्तिं द्रौपदीं चाऽह जिता नैवासि धर्मतः ।
MT-21-336c	अधर्मो हि महानेतां सभामाक्रम्य तिष्ठति ॥
MT-21-337a	एवं तु विदुरेणोक्ते विकर्णः पापकोऽपि सन्‌ ।
MT-21-337c	आह डम्भार्थमेवात्र धर्मवित्त्वं प्रकाशयन्‌ ।
MT-21-337e	अधर्म एवायमिति कर्णोऽथैनमभत्सयत्‌ ॥
MT-21-338a	दृष्ट्वा भीमः क्लिश्यमानां तु कृष्णां धर्मात्ययं धर्मराजे च दृष्ट्वा ।
MT-21-338c	राजा शास्यो युवराजेन धर्माच्चलन्‌ यस्माद्‌ वाक्यमिदं बभाषे ॥
MT-21-339a	इमां न्यस्तवतो द्यूते धक्षणीयौ हि ते भुजौ ।
MT-21-339c	नैवमित्यर्जुनोऽवादीत्‌ तमाहाथ वृकोदरः ॥
MT-21-340a	वक्तव्यं नतु कर्तव्यं तस्मान्नहि मया कृतम्‌ ।
MT-21-340c	उत्तमे वचसा शिक्षा मध्यमेऽर्थापहारणम्‌ ॥
MT-21-341a	अधमे देहदण्डश्‍च तस्माद्‌ वाच्यो युधिष्ठिरः ।
MT-21-341c	अथ कर्णोऽब्रवीत्‌ कृष्णामपतिर्ह्यसि शोभने ॥
MT-21-342a	धार्तराष्ट्रगृहं याहीत्यथ दुर्योधनोऽवदत्‌ ।
MT-21-342c	परस्परविरोधार्थं पाण्डवानामिदं वचः ॥
MT-21-343a	युधिष्ठिरो दुःखहेतुस्तवैको यद्येनमन्ये न गुरुर्न एषः ।
MT-21-343c	इति ब्रूयुरथवा भीमपार्थावेकोऽपिवा भीम इहोत्सृजे त्वाम्‌ ॥
MT-21-344a	इत्युक्त ऊचे पवमानसूनुः पूज्योऽस्माकं धर्मजोऽसंशयेन ।
MT-21-344c	गुरुश्‍चाहं वोऽखिलानां यतो हि बलज्येष्ठं क्षत्रमाहुर्महान्तः ॥
MT-21-345a	बलज्यैष्ठ्ये यदि वः संशयः स्यादुत्तिष्ठध्वं सर्व एवाद्य वीराः ।
MT-21-345c	मृद्नामि वः पादतळेन सर्वान्‌ सहानुबन्धान्‌ यश्‍च मां योद्धुकामः ॥
MT-21-346a	इति ब्रुवन्‌ समुत्थितो नदन्‌ वृकोदरो यदा ।
MT-21-346c	विघूर्णिता सभाऽखिला भयान्नचाऽह किञ्चन ॥
MT-21-347a	भीष्मो द्रोणो विदुराद्याः क्षमस्व सर्वं त्वयोक्तं सत्यमित्येव हस्तौ ।
MT-21-347c	गृहीत्वैनं स्थापयामासुरस्मिन्‌ स्थिते शान्तिं चाऽपिरे धार्तराष्ट्राः ॥
MT-21-348a	निवारितो धर्मजेन गुरुभिश्‍चापरैस्तदा ।
MT-21-348c	माननार्थं गुरूणां तु न भीमस्तान्‌ जघान ह ॥
MT-21-349a	नचात्यवर्तत ज्येष्ठं धर्मात्मानं युधिष्ठिरम्‌ ।
MT-21-349c	तेषां पापाभिवृद्ध्यर्थं ज्येष्ठवृत्तिं च दर्शयन्‌ ॥
MT-21-350a	अथ दुर्योधनः पापो भीमसेनस्य पश्यतः ।
MT-21-350c	ऊरुं सन्दर्शयामास कृष्णायै भीम आह तम्‌ ॥
MT-21-351a	तवोरुमेनं गदयोरुवेगया बिभेत्स्य इत्येव पुनः सुयोधनः ।
MT-21-351c	ऊचे नान्यद्‌ भवतामस्ति वित्तं द्यूते कृष्णं स्थापयध्वं पणाय ॥
MT-21-352a	अथाब्रवीद्‌ वृकोदरः कृतेऽवमानने हरेः ।
MT-21-352c	निपात्य भूतळे हि ते शिरो मृदिष्य इत्यलम्‌ ॥
MT-21-353a	स वध्य एव मे सदा परोक्षतोऽपि यो हरिम्‌ ।
MT-21-353c	विनिन्दयेदिति ध्रुवं प्रतिश्रुतं हि मारुतेः ॥
MT-21-354a	पुनश्‍च पापवृद्धये तदैव नो जघान तम्‌ ।
MT-21-354c	विकर्तनात्मजः पुनर्जगाद सोमकात्मजाम्‌ ॥
MT-21-355a	प्रयाहि भूभृतो हि नो गृहं न सन्ति पाण्डवाः ।
MT-21-355c	इतीरिते समुत्थितौ वृकोदरोऽनु चार्जुनः ॥
MT-21-356a	उभौ च तौ युधिष्ठिरो न्यवारयत्‌ तथाऽपरे ।
MT-21-356c	ततो निषण्णयोस्तयोः सुयोधनो वचोऽब्रवीत्‌ ॥
MT-21-357a	दुःशासनैषां वासांसि दासानां नो व्यपाकुरु ।
MT-21-357c	इत्युक्तोऽभ्यगमत्‌ पार्थान्‌ स्ववासांस्यथ ते ददुः ॥
MT-21-358a	ते चर्मवसना भूत्वा तानशिष्टान्‌ प्रकाश्य च ।
MT-21-358c	निषेदुश्‍च क्षमायान्ते क्षमामालम्ब्य विस्तृताम्‌ ॥
MT-21-359a	पुनर्दुर्योधनेनोक्तः पार्थानामथ पश्यताम्‌ ।
MT-21-359c	चकर्ष वासो द्रौपद्यास्तदाऽवादीद्‌ वृकोदरः ॥
MT-21-360a	पापेषु पूर्वस्य तथाऽधमस्य वंशे कुरूणामुरुधर्मशीलिनाम्‌ ।
MT-21-360c	दुःशासनस्यास्य विदार्य वक्षः पिबामि रक्तं जगतः समक्षम्‌ ॥
MT-21-361a	विकृष्यमाणे वसने तु कृष्णा सस्मार कृष्णं सुविशेषतोऽपि ।
MT-21-361c	तदाऽन्यदासीद्‌ वसनं च तस्या दिव्यं सुसूक्ष्मं कनकावदातम्‌ ॥
MT-21-362a	पुनःपुनश्‍चैव विकर्षमाणे दुःशासनेऽन्यानि च तादृशानि ।
MT-21-362c	बभूवुरन्तं न जगाम पापः श्रान्तो न्यषीदत्‌ स्विन्नगात्रः सभायाम्‌ ॥
MT-21-363a	वस्त्रोच्चये शैलनिभे प्रजाते दुर्योधनः प्राह सञ्जातकोपः ।
MT-21-363c	प्रवेशयेमां गृहमेव शीघ्रं किं नश्‍चिरेणेति सुमन्दबुद्धिः ॥
MT-21-364a	तच्छ्रुत्वा वचनं कृष्णा प्रतिज्ञामकरोत्‌ तदा ।
MT-21-364c	भीमो दुर्योधनं हन्ता कर्णं हन्ता धनञ्जयः ॥
MT-21-365a	शकुनिं त्वक्षकितवं सहदेवो वधिष्यति ।
MT-21-365c	इत्युक्ते तत्‌ तथेत्याह भीमसेनः सभातळे ॥
MT-21-366a	प्रतिज्ञामाददे पार्थस्तां माद्रीनन्दनस्तथा ।
MT-21-366c	नकुलः प्रतिजज्ञेऽथ शाकुनेयवधं प्रति ॥
MT-21-367a	ततः सुयोधनानुजश्‍चकर्ष पार्षतात्मजाम्‌ ।
MT-21-367c	गृहाय तन्निशाम्य तु क्रुधाऽऽह मारुतात्मजः ॥
MT-21-368a	अर्जुनार्जुन नैवात्र क्षमा मे तात रोचते ।
MT-21-368c	पतितस्यास्य देहस्य काष्ठविष्ठासमस्य च ॥
MT-21-369a	फलानि त्रीणि शिष्यन्ते विद्या कर्म सुता इति ।
MT-21-369c	इति वेदोदितं वाक्यं न सुतो दारधर्षणे ॥
MT-21-370a	दुष्टदारो नचाऽप्नोति लोकानर्द्धो हि दूषितः ।
MT-21-370c	अरक्षणाद्‌ दूषिताया न त्यागाच्च शुभं भवेत्‌ ॥
MT-21-371a	अतोऽद्य सानुबन्धकान्‌ निहन्मि धार्तराष्ट्रकान्‌ ।
MT-21-371c	इति ब्रुवन्‌ व्यलोकयद्‌ रिपून्‌ दहन्निवौजसा ॥
MT-21-372a	ददर्श च महाघोरमादातुं परिघं रुषा ।
MT-21-372c	कर्तुं व्यवसितो बुद्ध्या निश्शेषान्‌ धृतराष्ट्रजान्‌ ॥
MT-21-373a	तदा शिवा ववाशिरे सुयोधनाग्निगेहतः ।
MT-21-373c	तथैव तत्पितुर्गृहेऽप्यभूद्‌ भयानकं बहु ॥
MT-21-374a	निमित्तान्यतिघोराणि कुपिते मारुतात्मजे ।
MT-21-374c	दृष्ट्वाऽऽम्बिकेयो विदुरं पप्रच्छैषां फलं द्रुतम्‌ ॥
MT-21-375a	आह तं विदुरो ज्येष्ठं क्षणेऽस्मिंस्तव पुत्रकाः ।
MT-21-375c	सानुबन्धा नशिष्यन्ति वृकोदरबलाहताः ॥
MT-21-376a	क्रीडसेऽर्भकवत्‌ त्वं हि किं जितं किं जितं त्विति ।
MT-21-376c	अधर्मेण जितानत्र जितान्‌ पश्यसि पाण्डवान्‌ ॥
MT-21-377a	स्त्रीषु द्यूतेषु वा दत्तं मदान्धेन नरेण वा ।
MT-21-377c	न दत्तमाहुर्विद्वांसस्तस्य बन्धुभिरेव च ॥
MT-21-378a	आहार्यं पुनराहुश्‍च तथाऽपि नतु पाण्डवैः ।
MT-21-378c	तत्‌ कृतं तव पुत्राणां ख्यापयद्भिरशिष्टताम्‌ ॥
MT-21-379a	इत्युक्त आहाऽम्बिकेयो निमित्तानां फलं कथम्‌ ।
MT-21-379c	न भवेदिति स प्राह द्रुतं कृष्णा विमुच्यताम्‌ ॥
MT-21-380a	तोषयस्व वरैश्‍चैनामन्यथा ते सुतान्‌ मृतान्‌ ।
MT-21-380c	विद्धि भीमेन निष्पिष्टान्‌ माऽत्र ते संशयो भवेत्‌ ॥
MT-21-381a	कृष्णा च पाण्डवाश्‍चैव तपोवृद्धिमभीप्सवः ।
MT-21-381c	तपसा नैव धक्ष्यन्ति तेन जीवन्ति ते सुताः ॥
MT-21-382a	तथाऽपि यदि कृष्णां त्वं न मोचयसि ते सुतान्‌ ।
MT-21-382c	हनिष्यति न सन्देहो बलेनैव वृकोदरः ॥
MT-21-383a	इतीरितो विनिर्भत्स्य पुत्रं दुःशासनं नृपः ।
MT-21-383c	अमोचयद्‌ वरैश्‍चैनां छन्दयामास पार्षतीम्‌ ॥
MT-21-384a	छन्दिता सा वरैस्तेन धर्मे भागवते स्थिता ।
MT-21-384c	नैवाऽत्मनो वरान्‌ वव्रे वव्रे तेषां विमोक्षणम्‌ ॥
MT-21-385a	युधिष्ठिरस्य सभ्रातुः सराष्ट्रस्य विमोक्षणम्‌ ।
MT-21-385c	ददौ नृपोऽस्या न पुनश्छन्द्यमानाऽपि साऽवृणोत्‌ ॥
MT-21-386a	भर्तुर्विष्णोश्‍च नान्यस्माद्‌ वरस्वीकार इष्यते ।
MT-21-386c	एवं हि भगवद्धर्मस्तस्मात्‌ सा नावृणोत्‌ परम्‌ ॥
MT-21-387a	अधर्मतो हृतत्वात्तु तद्‌ दानं न वरो भवेत्‌ ।
MT-21-387c	इति मत्वा पाण्डवानां वव्रे कृष्णा विमोक्षणम्‌ ॥
MT-21-388a	श्‍वशुरादैहिकवराः क्षत्रियायास्त्रयो यतः ।
MT-21-388c	उक्ताः शतं च विप्राया धर्मे भागवते ततः ।
MT-21-388e	हेतुनाऽनेन वव्रे सा नान्यत्‌ किञ्चिदतः परम्‌ ॥
MT-21-389a	ततो विमुक्ताः प्रययुश्‍च पार्था गुरून्‌ प्रणम्य स्वपुरं सकृष्णाः ।
MT-21-389c	दुर्योधनानन्तरजो जगाद तातं निजं पापकृतां प्रधानः ॥
MT-21-390a	समस्तपाण्डवश्रियं समागतामहो पुनः ।
MT-21-390c	व्यमोचयो वृकोदराद्‌ वधश्‍च नो ध्रुवो भवेत्‌ ॥
MT-21-391a	अतः पुनश्‍च पाण्डवान्‌ समाह्वयस्व नः कृते ।
MT-21-391c	पुनश्‍च देवनं भवेज्जितो वनं प्रयातु च ॥
MT-21-392a	तेनोक्तः स तथा राजा पाण्डवान्‌ पुनराह्वयत्‌ ।
MT-21-392c	पुनः पित्रा समाहूतो देवनाय युधिष्ठिरः ।
MT-21-392e	भ्रातृभिर्वार्यमाणोऽपि कृष्णया चाऽगमत्‌ सभाम्‌ ॥
MT-21-393a	द्वादशाब्दं वने वासमज्ञातत्वेन वत्सरम्‌ ।
MT-21-393c	वासं प्रसिद्धनृपतेः पुरे नैवातिदूरतः ॥
MT-21-394a	कृष्णायाः पाण्डवानां वा दर्शनेऽज्ञातवासिनाम्‌ ।
MT-21-394c	एकस्यापि समस्तानां द्वादशाब्दं पुनर्वनम्‌ ॥
MT-21-395a	वत्सराज्ञातवासं च त्यागेऽप्युक्तविधेस्तथा ।
MT-21-395c	दुर्योधनः पणं चक्रे बुद्ध्या दुःशासनोक्तया ॥
MT-21-396a	गान्धारेण पुनश्‍चाक्षहृदयज्ञेन धर्मजः ।
MT-21-396c	पराजितो वनं यातुमैच्छत्‌ सभ्रातृको यदा ॥
MT-21-397a	तदा ननर्त पापकृत्‌ सुयोधनानुजो हसन्‌ ।
MT-21-397c	वदंश्‍च मारुतात्मजं पुनःपुनश्‍च गौरिति ॥
MT-21-398a	उवाच च पुनः कृष्णां नृत्यन्नेव सभातळे ।
MT-21-398c	अपतिर्ह्यसि कल्याणि गच्छ दुर्योधनालयम्‌ ॥
MT-21-399a	एतेऽखिलाः षण्ढतिलास्तमोऽन्धमाप्ता नचैषां पुनरुत्थितिः स्यात्‌ ।
MT-21-399c	इति ब्रुवाणोऽनुचकार भीमं तदाऽहसन्‌ धार्तराष्ट्राश्‍च सर्वे ॥
MT-21-400a	तदाऽकरोद्‌ भीमसेनः प्रतिज्ञां हन्ताऽस्मि वो निखिलान्‌ सङ्गरेऽहम्‌ ।
MT-21-400c	इतीरिते शरणं द्रोणमेव जग्मुः समस्ता धृतराष्ट्रपुत्राः ॥
MT-21-401a	यत्र द्रोणस्तत्र पुत्रस्तत्र भीष्मः कृपस्तथा ।
MT-21-401c	न चात्येति गुरून्‌ भीम इति तं शरणं ययुः ॥
MT-21-402a	अब्रवीद्‌ धार्तराष्ट्रांश्‍च द्रोणो विप्रोऽपि सन्नहम्‌ ।
MT-21-402c	सपुत्रः सकृपः शस्त्रं ग्रहीष्ये भवतां कृते ॥
MT-21-403a	रक्षणे भवतां चैव कुर्यां यत्नं स्वशक्तितः ।
MT-21-403c	नतु भीमाद्‌ रक्षितुं वः शक्तः सत्यं ब्रवीम्यहम्‌ ॥
MT-21-404a	ततो ययुः पाण्डवास्ते सभाया वनाय कृष्णासहिताः सुशूराः ।
MT-21-404c	गत्याऽनुचक्रे युवसिंहखेलगतिं भीमं धार्तराष्ट्रोऽपहस्य ॥
MT-21-405a	दृष्ट्वा सभाया अर्धनिष्क्रान्तदेहो व्यावृत्य भीमः प्राह संरक्तनेत्रः ।
MT-21-405c	ऊरुं तवान्यं च रणे विभेत्स्य इत्युक्त्वाऽसौ निर्गतोऽसत्सभायाः ॥
MT-21-406a	प्रयाताननु तान्‌ कुन्ती प्रययौ पुत्रगृद्धिनी ।
MT-21-406c	रोरुद्यमानां विदुरः स्थापयामास तां गृहे ।
MT-21-406e	प्रणम्य तां ययुः पार्थाः सकृष्णाः शीघ्रगामिनः ॥
MT-21-407a	युधिष्ठिरोऽवाग्वदनो ययौ न क्रोधचक्षुषा ।
MT-21-407c	दहेयं कौरवान्‌ सर्वानिति कारुणिको नृपः ॥
MT-21-408a	उद्धृत्य बाहू प्रययौ बाहुषाळी वृकोदरः ।
MT-21-408c	आभ्यामेवाखिलाञ्छत्रूञ्छक्तो हन्तुमहं त्विति ॥
MT-21-409a	अबद्धकेशा प्रययौ द्रौपदी सा सभातळात्‌ ।
MT-21-409c	मुक्तकेशा भविष्यन्ति धार्तराष्ट्रस्त्रियस्त्विति ॥
MT-21-410a	वर्षन्‌ पांसून्‌ ययौ पार्थ इत्थं शत्रुषु सायकान्‌ ।
MT-21-410c	वर्षयानीत्यभिप्रायः परमास्त्रविदां वरः ॥
MT-21-411a	यमाववाङ्मुखौ यातौ नाऽवयोः शत्रवो मुखम्‌ ।
MT-21-411c	पश्यन्त्वस्यामवस्थायामित्येव धृतचेतसौ ॥
MT-21-412a	प्रेतसंस्कारसूक्तानि पठन्‌ धौम्योऽग्रतो ययौ ।
MT-21-412c	हतेषु धार्तराष्ट्रेषु मया कार्याः क्रिया इति ॥
MT-21-413a	तानथानुययुः सूता रथैः परिचतुर्दशैः ।
MT-21-413c	सूदाः पौरोगवाश्‍चैव भृत्या ये त्वाप्तकारिणः ॥
MT-21-414a	ततस्ते जाह्नवीतीरे वने वटमुपाश्रिताः ।
MT-21-414c	न्यषीदन्नागतान्‌ दृष्ट्वा समस्तान्‌ पुरवासिनः ॥
MT-21-415a	ततस्तु ते सर्वजगन्निवासं नारायणं नित्यसमस्तसद्गुणम्‌ ।
MT-21-415c	स्वयम्भुशर्वादिभिरर्चितं सदा भक्त्याऽस्मरन्‌ भक्तभवापहं प्रभुम्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये पाण्डववनप्रवेशो नाम एकविंशोऽध्यायः ॥ 21 ॥

Adhyaya 22

अथ द्वाविंशोऽध्यायः

MT-22-001a	आगन्तुकामान्‌ पुरवासिनस्ते संस्थाप्य कृच्छ्रेण कुरुप्रवीराः ।
MT-22-001c	रात्रौ प्रविष्टा गहनं वनं च किर्मीरमासेदुरथो नराशम्‌ ॥
MT-22-002a	बकानुजोऽसौ निखिलैरजेयो वराद्‌ गिरीशस्य निहन्तुकामः ।
MT-22-002c	सदारसोदर्यमभिप्रसस्रे भीमं महावृक्षगिरीन्‌ प्रमुञ्चन्‌ ॥
MT-22-003a	स सम्प्रहारं सह तेन कृत्वा भीमो निपात्याऽशु धरातळे तम्‌ ।
MT-22-003c	चक्रे मखे सङ्गरनामधेये प्रसँह्य नारायणदैवते पशुम्‌ ॥
MT-22-004a	निहत्य रक्षो वनमध्यसंस्थास्तदा यतीनामयुतैः समेताः ।
MT-22-004c	अशीतिसाहस्रमुनिप्रवीरैर्दशांशयुक्तैः सहिता व्यचिन्तयन्‌ ॥
MT-22-005a	विचिन्त्य तेषां भरणाय धर्मजः सम्पूज्य सूर्यस्थितमच्युतं प्रभुम्‌ ।
MT-22-005c	दिनेऽक्षयान्नं पिठरं तदाऽऽप रत्नादिदं कामवरान्नदं च ॥
MT-22-006a	बभार तेनैव युधिष्ठिरस्तान्‌ प्रत्येकशस्त्रिंशतदासिदासकान्‌ ।
MT-22-006c	सुवर्णपात्रेषु हि भुञ्जते ये गृहे तदीये बहुकोटिदासिके ॥
MT-22-007a	सत्सङ्गमाकाङ्क्षिण एव तेऽवसन्‌ पार्थैः सहान्ये च मुनीन्द्रवृन्दाः ।
MT-22-007c	शृण्वन्त एभ्यः परमार्थसाराः कथा वदन्तश्‍च पुरातनास्तथा ॥
MT-22-008a	एवं गजानां बहुकोटिवृन्दांस्तथा रथानां च हयांश्‍च वृन्दशः ।
MT-22-008c	विसृज्य रत्नानि नरांश्‍च वृन्दशो वने विजह्रुर्दिवि देववत्‌ सुखम्‌ ॥
MT-22-009a	गवां च लक्षं प्रददाति नित्यशः सुर्वणभारांश्‍च शतं युधिष्ठिरः ।
MT-22-009c	सभ्रातृकोऽसौ वनमाप्य शक्रवन्मुमोद विप्रैः सहितो यथासुखम्‌ ॥
MT-22-010a	पार्थेषु यातेषु किमत्र कार्यमिति स्म पृष्टो विदुरोऽग्रजेन ।
MT-22-010c	आहूय राज्यं प्रतिपादयेति प्राहैनमाहाथ रुषाऽऽम्बिकेयः ॥
MT-22-011a	ज्ञातं प्रतीपोऽसि ममाऽत्मजानां न मे त्वया कार्यमिहास्ति किञ्चित्‌ ।
MT-22-011c	यथेष्टतस्तिष्ठ वा गच्छ वेति प्रोक्तो ययौ विदुरः पाण्डुपुत्रान्‌ ॥
MT-22-012a	तस्मिन्‌ गते भ्रातृवियोगकर्शितः पपात भूमौ सहसैव राजा ।
MT-22-012c	सञ्ज्ञामवाप्याऽदिशदाशु सञ्जयं जीवामि चेदाशु ममाऽनयानुजम्‌ ॥
MT-22-013a	इतीरितः सञ्जयः पाण्डवेयान्‌ प्राप्याऽनयद्‌ विदुरं शीघ्रमेव ।
MT-22-013c	सोऽप्यागतः क्षिप्रमपास्तरोषो ज्येष्ठं ववन्देऽथ स चैनमाश्लिषत्‌ ॥
MT-22-013e	अङ्कं समारोप्य स मूर्ध्नि चैनमाघ्राय लेभे परमां मुदं तदा ।
MT-22-014a	क्षत्तारमायान्तमुदीक्ष्य सर्वे ससौबला धार्तराष्ट्रा अमर्षात्‌ ।
MT-22-014c	सम्मन्त्र्य हन्तुं पाण्डवानामुतैकं छन्नोपधेनैव ससूतजा ययुः ॥
MT-22-015a	विज्ञाय तेषां गमनं समस्तलोकान्तरात्मा परमेश्‍वरेश्‍वरः ।
MT-22-015c	व्यासोऽभिगम्यावददाम्बिकेयं निवारयाऽश्‍वेव सुतं तवेति ॥
MT-22-016a	अवाप्य पार्थानयमद्य मृत्युं सहानुबन्धो गमिता ह्यसंशयम्‌ ।
MT-22-016c	इतीरिते तेन निवारयेति प्रोक्तो हरिः प्राह न संवदे तैः ॥
MT-22-017a	मैत्रेय आयास्यति सोऽपि वाचं शिक्षार्थमेतेष्वभिधास्यतीह ।
MT-22-017c	तां चेत्‌ करोत्येष सुतस्तवास्य भद्रं तदा स्याच्छप्स्यति त्वन्यथा सः ॥
MT-22-018a	उक्त्वेति राजानमनन्तशक्तिर्व्यासो ययौ तत्रगतेषु तेषु ।
MT-22-018c	सुयोधनाद्येषु हतेषु पार्थैर्भूभारहानिर्न भवेदिति प्रभुः ॥
MT-22-019a	सर्वाश्‍च चेष्टा भगवन्नियुक्ताः सदा समस्तस्य चितोऽचितश्‍च ।
MT-22-019c	तथाऽपि विष्णुर्विनिवारयेत्‌ क्वचिद्‌ वाचा विधत्ते च जनान्‌ विडम्बयन्‌ ॥
MT-22-020a	मैत्रेय आगादथ भूपतिश्‍च पुत्रान्‌ समाहूय सकर्णसौबलान्‌ ।
MT-22-020c	सम्पूजयामास मुनिं स चाऽह दातुं राज्यं पाण्डवान्‌ सम्प्रशंसन्‌ ॥
MT-22-021a	विशेषतो भीमबलं शशंस किर्मीरनाशादि वदन्‌ मुनीन्द्रः ।
MT-22-021c	श्रुत्वाऽसहंस्तद्‌ धृतराष्ट्रपुत्र आस्फालयामास निजोरुमुग्रः ॥
MT-22-022a	शशाप चैनं मुनिरुग्रतेजास्तवोरुभेदाय भवेत्‌ सुयुद्धम्‌ ।
MT-22-022c	इत्यूचिवान्‌ धृतराष्ट्रानतोऽपि ययौ न चेद्‌ राज्यदस्त्वं तथेति ॥
MT-22-023a	श्रुत्वा तु किर्मीरवधं स्वपित्रा पृष्टक्षत्त्रोक्तं सोऽत्रसद्‌ धार्तराष्ट्रः ।
MT-22-023c	वने वसन्तोऽथ पृथासुतास्ते वार्तां स्वकीयां प्रापयामासुराशु ॥
MT-22-024a	कृष्णे सोऽपि द्रुतमायात्‌ ससत्यः सम्बन्धिनो ये च पाञ्चालमुख्याः ।
MT-22-024c	क्रुद्धं कृष्णं धार्तराष्ट्राय पार्थाः क्षमापयामासुरुच्चैर्गृणन्तः ॥
MT-22-025a	गुणांस्तदीयानमितान्‌ प्रणम्य तदा रुदन्ती द्रौपदी चाऽप पादौ ।
MT-22-025c	सा पादयोः पतिता वासुदेवमस्तौत्‌ समस्तप्रभुमात्मतन्त्रम्‌ ॥
MT-22-026a	अचिन्त्यनित्याव्ययपूर्णसद्गुणार्णवैकदेहाखिलदोषदूर ।
MT-22-026c	रमाब्जजेशेरसुरेन्द्रपूर्ववृन्दारकाणां सतताभिवन्द्य ॥
MT-22-027a	समस्तचेष्टाप्रद सर्वजीवप्रभो विमुक्ताश्रय सर्वसार ।
MT-22-027c	इति ब्रुवन्ती सकलानुभूतं जगाद सर्वेशितुरच्युतस्य ॥
MT-22-028a	यस्याधिकानुग्रहपात्रभूता स्वयं हि शेषेशविपादिकेभ्यः ।
MT-22-028c	श्रुत्वा समस्तं भगवान्‌ प्रतिज्ञां चकार तेषामखिलाश्‍च योषाः ॥
MT-22-029a	पतीन्‌ समालिङ्ग्य विमुक्तकेशा भीमाहतान्‌ दर्शये नान्यथेति ।
MT-22-029c	तां सान्त्वयित्वा मधुरैः सुवाक्यैर्नारायणो वाचमिमां जगाद ॥
MT-22-030a	यदीहाहं स्थितो नैवं भविताऽहं त्वयोधयम्‌ ।
MT-22-030c	साल्वराजं दुरात्मानं हतश्‍चासौ सुपापकृत्‌ ॥
MT-22-031a	सन्निधानेऽथ दूरे वा कालव्यवहितेऽपि वा ।
MT-22-031c	स्वभावाद्‌ वा व्यवहिते वस्तुव्यवहितेऽपि वा ॥
MT-22-032a	नाशक्तिर्विद्यते विष्णोर्नित्याव्यवहितत्वतः ।
MT-22-032c	तथाऽपि नरलोकस्य करोत्यनु कृतिं प्रभुः ॥
MT-22-033a	दुष्टानां दोषवृद्ध्यर्थं भीमादीनां गुणोन्नतेः ।
MT-22-033c	युधिष्ठिरेऽतिवृद्धं तु राजसूयादिसम्भवम्‌ ॥
MT-22-034a	धर्मं च सङ्‌क्रामयितुं कृष्णायामनुजेषु च ।
MT-22-034c	योग्यताक्रमतो विष्णुरिच्छयेत्थमचीक्लृपत्‌ ॥
MT-22-035a	एधमानद्विळित्येव विष्णोर्नाम हि वैदिकम्‌ ।
MT-22-035c	स्वयोग्यताया अधिकं धर्मज्ञानादिजं फलम्‌ ॥
MT-22-036a	भीष्मद्रोणाम्बिकेयादेः पार्थेष्वेव निधापितुम्‌ ।
MT-22-036c	पुनश्‍च पापवृद्ध्यर्थमजो दुर्योधनादिषु ॥
MT-22-037a	व्यासोऽम्बिकासुतं प्राह पार्था मेऽभ्यधिकं प्रियाः ।
MT-22-037c	तेषां प्रवासनं चैव प्रियं न मम सर्वथा ॥
MT-22-038a	इति दुर्योधनादीनां पापवृद्ध्यर्थमेव सः ।
MT-22-038c	प्रिया इत्येव कथनात्‌ पाण्डवानां शुभोन्नतेः ॥
MT-22-039a	गुरुत्वाद्‌ भीमसेनस्य क्षमा द्यूतेऽर्जुनादिनाम्‌ ।
MT-22-039c	नातिधर्मस्वरूपोऽत्र धर्मो भीमे निरौपधः ॥
MT-22-040a	द्रौपद्या अप्यतिक्लेशात्‌ क्षमा धर्मो महानभूत्‌ ।
MT-22-040c	सा हि भीममनो वेद न कार्यः शाप इत्यलम्‌ ॥
MT-22-041a	तस्माद्‌ यथायोग्यतया हरिणा धर्मवर्द्धनम्‌ ।
MT-22-041c	कृतं तत्रासन्निधानकारणं केशवोऽब्रवीत्‌ ॥
MT-22-042a	साल्वं श्रुत्वा समायान्तं रौग्मिणेयादयो मया ।
MT-22-042c	प्रस्थापिता हि भवतां सकाशात् ते ययुः पुरीम्‌ ।
MT-22-042e	तदा साल्वोऽपि सौभेन द्वारकामर्दयद्‌ भृशम्‌ ॥
MT-22-043a	प्रद्युम्न आशु निरगादथ सर्वसैन्यैरन्यैश्‍च यादवगणैः सहितोऽनुजैश्‍च ।
MT-22-043c	साल्वोऽवगम्य तनयं मम तद्विमानात्‌ पापोऽवरुह्य रथमारुहदत्र योद्धुम्‌ ॥
MT-22-044a	कृत्वा सुयुद्धममुना मम पुत्रकोऽसावस्त्राणि तस्य विनिवार्य महास्त्रजालैः ।
MT-22-044c	दत्तं मया शरममोघमथाऽददे तं हन्तुं नृपं कृतमतिस्त्वशृणोद्‌ वचः खे ॥
MT-22-045a	नारायणेन हि पुरा मनसाऽभिक्लृप्तं कृष्णावतारमुपगम्य निहन्मि साल्वम्‌ ।
MT-22-045c	इत्येव तेन हरिणाऽपि स भार्गवेण विद्रावितो न निहतः स्वमनोनुसारात्‌ ॥
MT-22-046a	वध्यस्त्वया नहि ततोऽयमयं च बाणश्‍चक्रायुधस्य दयितो नितराममोघः ।
MT-22-046c	मा मुञ्च तेन तमिमं विनिवर्तयेऽहं साल्वं हृदि स्थित इतीरितमीरणेन ॥
MT-22-047a	श्रुत्वा वचः स पवनस्य शरं त्वमोघं सञ्जह्र आशु स च साल्वपतिः स्वसौभम्‌ ।
MT-22-047c	आरुह्य बालकलहेन किमत्र कार्यं कृष्णेन सङ्गर इति प्रययौ स्वदेशम्‌ ॥
MT-22-048a	प्रद्युम्नसाम्बगदसारणचारुदेष्णाः सेनां निहत्य सह मन्त्रिगणैस्तदीयाम्‌ ।
MT-22-048c	आह्लादिनः स्वपुरमाययुरप्यहं च तत्रागमं सपदि तैः श्रुतवानशेषम्‌ ॥
MT-22-049a	यस्मिञ्छरे करगते विजयो ध्रुवः स्यान्मत्तेजसा तदनुसङ्‌ग्रहणात्‌ सुतान्मे ।
MT-22-049c	यातं निशम्य रिपुमात्मपुरीं च भग्नां दृष्ट्वैैव तेन तदनुव्रजनं कृतं मे ॥
MT-22-050a	तं सागरोपरिगसौभगतं निशाम्य मुक्ते च तेन मयि शस्त्रमहास्त्रवर्षे ।
MT-22-050c	तं सन्निवार्य तु मया शरपूगविद्धो माया युयोज मयि पापतमः स साल्वः ॥
MT-22-051a	ताः क्रीडया क्षणमहं समरे निशाम्य ज्ञानास्त्रतः प्रतिविधूय बहूंश्‍च दैत्यान्‌ ।
MT-22-051c	हत्वाऽऽशु तं च गिरिवर्षिणमाशु सौभं वार्धौ न्यपातयमरीन्द्रविभिन्नबन्धम्‌ ॥
MT-22-052a	तं स्यन्दनस्थितमथो विभुजं विधाय बाणेन तद्रथवरं गदया विभिद्य ।
MT-22-052c	चक्रेण तस्य च शिरो विनिकृत्य धातृशर्वादिभिः प्रतिनुतः स्वपुरीमगां च ॥
MT-22-053a	तस्मादिदं व्यसनमास हि विप्रकर्षान्मे कार्यतस्त्विति निगद्य पुनश्‍च पार्थान्‌ ।
MT-22-053c	कृष्णां च सान्त्वयितुमत्र दिनान्युवास सत्या च सोमकसुतामनुसान्त्वयन्ती ॥
MT-22-054a	पाण्डवानां च या भार्याः पुत्रा अपि हि सर्वशः ।
MT-22-054c	अन्वेव पाण्डवान्‌ याता वनमत्रैव च स्थिताः ॥
MT-22-055a	धृष्टद्युम्नस्ततः कृष्णां सान्त्वयित्वैव केशवम्‌ ।
MT-22-055c	प्रणम्य समनुज्ञातो भागिनेयैः पुरं ययौ ॥
MT-22-056a	धृष्टकेतुश्‍च भगिनीं काशिराजः सुतामपि ।
MT-22-056c	पुरं ययतुरादाय कुन्त्यैवान्याः सह स्थिताः ॥
MT-22-057a	पार्वती नकुलस्याऽसीद्‌ भार्या पूर्वं तिलोत्तमा ।
MT-22-057c	पूर्वोक्ते चैव यमयोर्भार्ये कुन्त्या हि वारिताः ॥
MT-22-058a	सुभद्रामभिमन्युं च रथमारोप्य केशवः ।
MT-22-058c	पाण्डवानभ्यनुज्ञाय सभार्यः स्वपुरीं ययौ ॥
MT-22-059a	कञ्चित्‌ कालं द्रौपदेया उष्य पाञ्चालके पुरे ।
MT-22-059c	ययुर्द्वारवतीमेव तत्रोषुः कृष्णलाळिताः ॥
MT-22-060a	ततः परं धर्मराजो निर्विण्णः स्वकृतेन ह ।
MT-22-060c	भ्रातृभार्यापदे कृष्णां स्थापयामास सर्वदा ॥
MT-22-061a	ऊषुर्वने च ते पार्था मुनिशेषान्नभोजिनः ।
MT-22-061c	भुक्तवत्स्वेवानुजेषु भुङ्क्ते राजा युधिष्ठिरः ॥
MT-22-062a	अलङ्घ्यत्वात्‌ तदाज्ञाया अनुजाः पूर्वभोजिनः ।
MT-22-062c	तस्यानन्तरमेवैका भुङ्क्ते सा पार्षतात्मजा ॥
MT-22-063a	एवं सदा विष्णुपरायणानां तत्प्रापणान्नैकभुजां प्रयातः ।
MT-22-063c	संवत्सरस्तत्र जगाद कृष्णा भीमाज्ञया धर्मराजं सुवेत्त्री ॥
MT-22-064a	अतिमार्दवयुक्तत्वाद्‌ धर्मराजश्‍चतुर्दशे ।
MT-22-064c	अपि वर्षे गुरुभयाद्‌ राज्यं नेच्छेदिति प्रभुः ।
MT-22-064e	मारुतिः प्रेषयामास कृष्णां प्रस्तावहेतवे ॥
MT-22-065a	क्षमा सर्वत्र धर्मो न पापहेतुश्‍च दुर्जने ।
MT-22-065c	राज्ञां सामर्थ्ययुक्तानामिति संस्थाप्य शास्त्रतः ॥
MT-22-066a	हत्वा चतुर्दशे वर्षे धार्तराष्ट्रानराज्यदान्‌ ।
MT-22-066c	कर्तुं राज्यं पुरो गन्ता भवानीत्यग्रजेन ह ॥
MT-22-067a	कारयन्‌ सत्यशपथं विवादस्य क्रमेच्छया ।
MT-22-067c	आदिशत्‌ प्रथमं कृष्णां भीमः सा नृपमब्रवीत्‌ ॥
MT-22-068a	नैव क्षमा कुजनतासु नृपस्य धर्मस्तां त्वं वृथैव धृतवानसि सर्वकालम्‌ ।
MT-22-068c	इत्युक्त आह नृपतिः परमा क्षमैव सर्वत्र तद्विधृतमेव जगत्‌ समस्तम्‌ ॥
MT-22-069a	कर्ता च सर्वजगतः सुखदुःखयोर्हि नारायणस्तदनुदत्तमिहास्य सर्वम् ।
MT-22-069c	तस्मान्न कोपविषयोऽस्ति कुतश्‍च कश्‍चित्‌ तस्मात्क्षमैव सकलेषु परोऽस्य धर्मः ॥
MT-22-070a	इत्युक्तवन्तं नृपमाह पार्षती यदि क्षमा सर्वनरेषु धर्मः ।
MT-22-070c	राज्ञा न कृत्यं नच लोकयात्रा भवेज्जगत्‌ कापुरुषैर्विनश्येत्‌ ॥
MT-22-071a	सत्यं च विष्णुः सकलप्रवर्तको रमाविरिञ्चेशपुरस्सराश्‍च ।
MT-22-071c	काष्ठादिवत्‌ तद्वशगाः समस्तास्तथाऽपि न व्यर्थता पौरुषस्य ॥
MT-22-072a	तदाज्ञया पुरुषश्‍चेष्टमानश्चेष्टानुसारेण शुभाशुभस्य ।
MT-22-072c	भोक्ता न तच्चेष्टितमन्यथा भवेत्‌ कर्ता तस्मात्‌ पुरुषोऽप्यस्य वश्यः ॥
MT-22-073a	वृथा यदि स्यात्‌ पौरुषं कस्य हेतोः वििर्धिंर्निषेधश्‍च समस्तवेदगः ।
MT-22-073c	विधेर्निषेधस्य च नैव गोचरः पुमान्‌ यदि स्याद्‌ भवतो हि तौ हरेः ॥
MT-22-074a	तेनैव लेपश्‍च भवेदमुष्य पुण्येन पापेन च नैव चासौ ।
MT-22-074c	लिप्येत ताभ्यां परमस्वतन्त्रः कर्ता ततः पुरुषोऽप्यस्य वश्यः ॥
MT-22-075a	इतीरितो धर्मजः कृष्णयैव निरुत्तरत्वं गमितस्त्वभत्सयत्‌ ।
MT-22-075c	कुतर्कमाश्रित्य हरेरपि त्वमस्वातन्त्र्यं साधयसीति चोक्त्वा ॥
MT-22-076a	छलेन तेन प्रतिभत्सिता सा क्षमापयामास नृपं यतः स्त्री ।
MT-22-076c	वाचाळता नातितरां हि शोभते स्त्रीणां ततः प्राह वृकोदरस्तम्‌ ॥
MT-22-077a	राजन्‌ विष्णुः सर्वकर्ता न चान्यस्तत्तन्त्रमेवान्यदसौ स्वतन्त्रः ।
MT-22-077c	तथाऽपि पुंसा विहितं स्वकर्म कार्यं त्याज्यं चान्यदत्यन्तयत्नात्‌ ॥
MT-22-078a	प्रत्यक्षमेतत्‌ पुरुषस्य कर्म तेनानुमेया प्रेरणा केशवस्य ।
MT-22-078c	स्वकर्म कृत्वा विहितं हि विष्णुना तत्प्रेरणेत्येव बुधोऽनुमन्यते ॥
MT-22-079a	तेनैति सम्यग्गतिमस्य विष्णोर्जनोऽशुभो दैवमित्येव मत्वा ।
MT-22-079c	हित्वा स्वकं कर्म गतिं च तामसीं प्रयाति तस्मात्‌ कार्यमेव स्वकर्म ॥
MT-22-080a	ज्ञातव्यं चैवास्य विष्णोर्वशत्वं कर्तव्यं चैवाऽत्मनः कार्यकर्म ।
MT-22-080c	प्रत्यक्षैषा कर्तृता जीवसंस्था तथाऽऽगमादनुमानाच्च सर्वम्‌ ॥
MT-22-081a	विष्णोर्वशे तन्न हेयं द्वयं च जानन्‌ विद्वान्‌ कुरुते कार्यकर्म ।
MT-22-081c	तत्प्रेरकं विष्णुमेवाभिजानन्‌ भवेत्‌ प्रमाणत्रितयानुगामी ॥
MT-22-082a	पूर्णं प्रमाणं तत्त्रयं चाविरोधेनैकत्रस्थं तत् त्रयं चाविरोधि ।
MT-22-082c	पृथङ्‌ मध्यं चाप्रमाणं विरोधि स्यात्‌ तत्‌ तस्मात्‌ त्रयमेकत्र कार्यम्‌ ॥
MT-22-083a	अज्ञः प्रत्यक्षं त्वपहायैव दैवं मत्वा कर्तृ स्वात्मकर्म प्रजह्यात्‌ ।
MT-22-083c	विद्वान्‌ जीवं विष्णुवशं विदित्वा करोति कर्तव्यमजस्रमेव ॥
MT-22-084a	स्वभावाख्या योग्यता या हठाख्या याऽनादिसिद्धा सर्वजीवेषु नित्या ।
MT-22-084c	सा कारणं प्रथमं तु द्वितीयमनादिकर्मैव तथा तृतीयः ।
MT-22-085a	जीवप्रयत्नः पौरुषाख्यस्तदेतत्‌ त्रयं विष्णोर्वशगं सर्वदैव ॥
MT-22-085c	स कस्यचिन्न वशे वासुदेवः परात्‌ परः परमोऽसौ स्वतन्त्रः ।
MT-22-086a	हठश्‍चासौ तारतम्यस्थितो हि ब्रह्माणमारभ्य कलिश्‍च यावत्‌ ।
MT-22-086c	हठाच्च कर्माणि भवन्ति कर्मजो यत्नो यत्नो हठकर्मप्रयोक्ता ॥
MT-22-087a	विना यत्नं न हठो नापि कर्म फलप्रदौ वासुदेवोऽखिलस्य ।
MT-22-087c	स्वातन्त्र्यशक्तेर्विनियामको हि तथाऽप्येतान्‌ सोऽप्यपेक्ष्यैव युञ्जेत्‌ ॥
MT-22-088a	एतानपेक्ष्यैव फलं ददानीत्यस्यैव सङ्कल्प इति स्वतन्त्रता ।
MT-22-088c	नास्यापगच्छेत्‌ स हि सर्वशक्तिर्नाशक्तता क्वचिदस्य प्रभुत्वात्‌ ॥
MT-22-089a	तस्मात्‌ कार्यं तेन क्लृप्तं स्वकर्म तत्पूजार्थं तेन तत्प्राप्तिरेव ।
MT-22-089c	अतोऽन्यथा निरयः सर्वथा स्यात्‌ स्वकर्म विप्रस्य जपोपदेशौ ॥
MT-22-090a	विष्णोर्मुखाद्‌ विप्रजातिः प्रवृत्ता मुखोत्थितं कर्म तेनास्य सोऽदात्‌ ।
MT-22-090c	बाह्वोर्जातः क्षत्रियस्तेन बाह्वोः कर्मास्य पापप्रतिवारणं हि ॥
MT-22-091a	प्रवर्तनं साधु धर्मस्य चैव मुखस्य बाह्वोश्‍चातिसामीप्यतोऽस्य ।
MT-22-091c	जपोपदेशौ क्षत्रियस्यापि विष्णुश्‍चक्रे धर्मौ यज्ञकर्मापि विप्रेे ॥
MT-22-092a	वैश्यो यस्मादूरुजस्तेन तस्य प्रजावृद्धिस्तज्जकर्मैव धर्मः ।
MT-22-092c	तत्सादृश्यात्‌ स्थावराणां च वृद्धिः करयोरूर्वोः सन्निकृष्टत्वहेतोः ॥
MT-22-093a	वार्तात्मकं कर्म धर्मं चकार विष्णुस्तस्यैवाङ्ग्रिजः शूद्र उक्तः ।
MT-22-093c	गतिप्रधानं कर्म शुश्रूषणाख्यं सादृश्यतो हस्तपदोस्तथैव ॥
MT-22-094a	हस्तोद्भवं कर्म तस्यापि धर्मः सन्तानवृद्धिश्‍च समीपगत्वात्‌ ।
MT-22-094c	भुजावुरो हृदयं यद्‌ बलस्य ज्ञानस्य च स्थानमतो नृपाणाम्‌ ॥
MT-22-095a	बलं ज्ञानं चोभयं धर्म उक्तः पाणौ कृतीनां कौशलं केवलं हि ।
MT-22-095c	तस्मात्‌ पाण्योरूरुपदोरुपस्थितेर्विट्‌छूद्रकौ कर्मणां कौशलेतौ ॥
MT-22-096a	प्राधान्यतो धर्मविशेष एष सामान्यतः सर्वमेवाखिलानाम्‌ ।
MT-22-096c	वयं हि देवास्तेन सर्वं हि कर्म प्रायेण नो धर्मतामेति शश्‍वत्‌ ॥
MT-22-097a	एतैर्धर्मैर्विष्णुना पूर्वक्लृप्तैः सर्वैर्वर्णैर्विष्णुरेवाभिपूज्यः ।
MT-22-097c	तद्भक्तिरेवाखिलानां च धर्मो यथायोग्यं ज्ञानमस्यापि पूजा ॥
MT-22-098a	पिता गुरुः परमं दैवतं च विष्णुः सर्वेषां तेन पूज्यः स एव ।
MT-22-098c	तद्भक्तत्वाद्‌ देवताश्‍चाभिपूज्या विशेषतस्तेषु येऽत्यन्तभक्ताः ॥
MT-22-099a	सम्पूजितो वासुदेवः स मुक्तिं दद्यादेवापूजितो दुःखमेव ।
MT-22-099c	स्वतन्त्रत्वात्‌ सुखदुःखप्रदोऽसौ नान्यः स्वतन्त्रस्तद्वशा यत्‌ समस्ताः ॥
MT-22-100a	स्वतन्त्रत्वात्‌ सुखसज्ज्ञानशक्तिपूर्वैर्गुणैः पूर्ण एषोऽखिलैश्‍च ।
MT-22-100c	स्वतन्त्रत्वात्‌ सर्वदोषोज्झितश्‍च निस्सीमशक्तिर्हि यतः स्वतन्त्रः ॥
MT-22-101a	दोषास्पृष्टौ गुणपूर्तौ च शक्तिर्निस्सीमत्वाद्‌ विद्यते तस्य यस्मात्‌ ।
MT-22-101c	एवं गुणैरखिलैश्‍चापि पूर्णो नारायणः पूज्यतमः स्वधर्मैः ॥
MT-22-102a	अस्माकं यत्‌ तेन नातिक्षमैव धर्मो दुष्टानां वारणं ह्येव कार्यम्‌ ।
MT-22-102c	हन्याद्‌ दुष्टान्‌ यः क्षत्रियः क्षत्रियांश्‍च विशेषतो युद्धगतान्‌ स्मरन्‌ हरिम्‌ ॥
MT-22-103a	स्वबाहुवीर्येण च तस्य बाहू चैतन्यमात्रौ भवतः सदेहौ ।
MT-22-103c	पापाधिकांश्‍चैव बलाधिकांश्‍च हत्वा मुक्तावधिकाऽऽनन्दवृद्धिः ॥
MT-22-104a	प्रीतिश्‍च विष्णोः परमैव तत्र तस्माद्धन्तव्याः पापिनः सर्वथैव ।
MT-22-104c	ये त्वक्षधूर्ता ग्रहणं गता वा पापास्तेऽन्यैर्घातनीयाः स्वदोर्भ्याम्‌ ॥
MT-22-105a	राजानं वा राजपुत्रं तथैव राजानुजं वाऽभियातं निहन्यात्‌ ।
MT-22-105c	राज्ञः पुत्रोऽप्यकृतोद्वाहको यः स घातनीयो न स्वयं वध्य एव ॥
MT-22-106a	क्रूरं चान्यद्‌ धर्मयुक्तं परैस्तत्‌ प्रसाधनीयं क्षत्रियैर्न स्वकार्यम्‌ ।
MT-22-106c	एवं धर्मो विहितो वेद एव वाक्यं विष्णोः पञ्चरात्रेषु तादृक्‌ ॥
MT-22-107a	अक्षद्यूतं निकृतिः पापमेव कृतं त्वया गर्हितं सौबलेन ।
MT-22-107c	न कुत्रचिद्‌ विधिरस्यास्ति तेन न तद्‌ दत्तं द्यूतहृतं वदन्ति ॥
MT-22-108a	भीतेन दत्तं द्यूतदत्तं तथैव दत्तं कामिन्यै पुनराहार्यमेव ।
MT-22-108c	एवं धर्मः शाश्‍वतो वैदिको हि द्यूते स्त्रियां नाल्पमाहार्यमाहुः ॥
MT-22-109a	यद्येषां वै भोग्यमल्पं तदीयं भोगेन तद्बन्धुभिस्तच्च हार्यम्‌ ।
MT-22-109c	निवारणे पुरुषस्य त्वशक्तैस्तद्‌ राज्यं नः पुनराहार्यमेव ॥
MT-22-110a	त्वं धर्मनित्यश्‍चाग्रजश्‍चेति राजन्‌ ऋतेऽनुज्ञां न मया तत्‌ कृतं च ।
MT-22-110c	दातास्यनुज्ञां यदि तान्‌ निहत्य त्वय्येव राज्यं स्थापयाम्यद्य सम्यक्‌ ॥
MT-22-111a	सत्यं पापेष्वपि कर्तुं यदीच्छा तथाऽपि मासा द्वादश नः प्रयाताः ।
MT-22-111c	वेदप्रामाण्याद्‌ वत्सरास्ते हि मासैः सहस्राब्दं सत्रमुक्तं नराणाम्‌ ।
MT-22-111e	अज्ञातमेकं मासमुष्याथ शत्रून्‌ निहत्य राज्यं प्रतिपालयामः ॥
MT-22-112a	मा मित्राणां तापकस्त्वं भवेथास्तथाऽमित्राणां नन्दकश्‍चैव राजन्‌ ।
MT-22-112c	ज्वलस्वारीणां मूर्ध्नि मित्राणि नित्यमाह्लादयन्‌ वासुदेवं भजस्व ॥
MT-22-113a	स्वतन्त्रत्वं वासुदेवस्य सम्यक्‌ प्रत्यक्षतो दृश्यते ह्यद्य राजन्‌ ।
MT-22-113c	यस्मात्‌ कृष्णो व्यजयच्छङ्करादीन्‌ जरासुतादीन्‌ कादिवरैरजेयान्‌ ॥
MT-22-114a	ब्रह्मादीनां प्रकृतेस्तद्वशत्वं दृष्टं हि नो बहुशो व्यासदेहे ।
MT-22-114c	पाराशर्यो दिव्यदृष्टिं प्रदाय स्वातन्त्र्यं नोऽदर्शयत्‌ सर्वलोके ॥
MT-22-115a	तस्माद्‌ राजन्नभिनिर्याहि शत्रून्‌ हन्तुं सर्वान्‌ भोक्तुमेवाधिराज्यम्‌ ।
MT-22-115c	एवञ्च ते कीर्तिधर्मौ महान्तौ प्राप्यौ राजन्‌ वासुदेवप्रसादात्‌ ॥
MT-22-116a	एवमुक्तोऽब्रवीद्‌ भीमं धर्मपुत्रो युधिष्ठिरः ।
MT-22-116c	त्रयोदशाब्दस्यान्तेऽहं कुर्यामेव त्वदीरितम्‌ ॥
MT-22-117a	सत्यमेतन्न सन्देहः सत्येनाऽत्मानमालभे ।
MT-22-117c	लोकापवादभीरुं मां नातोऽन्यद्‌ वक्तुमर्हसि ॥
MT-22-118a	तुदसे चातिवाचा मां यद्येवं भीम मां वदेः ।
MT-22-118c	तदैव मेऽत्ययः कार्यो हन्तव्याश्‍चैव शत्रवः ॥
MT-22-119a	नैतादृशैरिदानीं तु वाक्यैर्बाधितुमर्हसि ।
MT-22-119c	भीष्मद्रोणादयोऽस्त्रज्ञा निवार्याश्‍च कथं युधि ॥
MT-22-120a	पूज्यास्ते बाहुयुद्धेन न निवार्याः कथञ्चन ।
MT-22-120c	अस्त्राणि जानन्नपि हि न प्रयोजयसि क्वचित्‌ ॥
MT-22-121a	तस्माद्‌ तदैव गन्तव्यं विज्ञातास्त्रे धनञ्जये ।
MT-22-121c	इत्युक्तो भीमसेनस्तु स्नेहभङ्गभयात्‌ ततः ॥
MT-22-122a	नोवाच किञ्चिद्‌ वचनं स्वाभिप्रेतमवाप्य च ।
MT-22-122c	अभिप्रायो हि भीमस्य निश्‍चयेन त्रयोदशे ॥
MT-22-123a	युधिष्ठिरस्य राज्यार्थं गमनार्थे प्रतिश्रवः ।
MT-22-123c	अन्यथाऽतिमृदुत्वात्‌ स न गच्छेद्‌ भिन्नधीः परैः ॥
MT-22-124a	कृतकृत्ये तथा भीमे स्थिते धर्मात्मजो हि सः ।
MT-22-124c	भीष्मद्रोणादिविजयः कथं स्यादित्यचिन्तयत्‌ ॥
MT-22-125a	निवारणं गुरूणां हि भीम इच्छति न क्वचित्‌ ।
MT-22-125c	तस्मात्‌ ते ह्यर्जुनेनैव निवार्या इत्यचिन्तयत्‌ ॥
MT-22-126a	आपद्येव हि भीमस्तान्‌ निवारयति नान्यथा ।
MT-22-126c	एवं चिन्तासमाविष्टं विज्ञायैव युधिष्ठिरम्‌ ॥
MT-22-127a	सर्वज्ञः सर्वशक्तिश्‍च कृष्णद्वैपायनोऽगमत्‌ ।
MT-22-127c	नृपतिं बोधयामास चिन्ताव्याकुलमानसम्‌ ॥
MT-22-128a	इमं मन्त्रं वदिष्यामि येन जेष्यति फल्गुनः ।
MT-22-128c	भीष्मद्रोणादिकान्‌ सर्वान्‌ तं त्वं वद धनञ्जये ॥
MT-22-129a	इत्युक्त्वैवावदन्मन्त्रं सर्वदैवतदृष्टिदम्‌ ।
MT-22-129c	न स्वयं ह्यवदत्‌ पार्थे फलाधिक्यं यतो भवेत्‌ ॥
MT-22-130a	भीष्णद्रोणादिविजय एतावद्‌ वीर्यमेव हि ।
MT-22-130c	अलं नातोऽधिकं कार्यमेतावद्‌ योग्यमस्य च ।
MT-22-131a	फल्गुनस्येति भगवान्‌ न स्वयं ह्यवदन्मनुम्‌ ॥
MT-22-131c	गते व्यासे भगवति सर्वज्ञे सर्वकर्तरि ।
MT-22-132a	धर्मराजोऽदिशन्मन्त्रं फल्गुनाय रहस्यमुम्‌ ॥
MT-22-132c	तमाप्य फल्गुनो मन्त्रं ययौ ज्येष्ठौ प्रणम्य च ।
MT-22-133a	यमजौ च समाश्लिष्य गिरिमेवेन्द्रकीलकम्‌ ।
MT-22-133c	तपश्‍चचार तत्रस्थः शङ्करस्थं हरिं स्मरन्‌ ॥
MT-22-134a	षण्मासेऽतिगतेऽपश्यन्मूकं नामासुरं गिरौ ।
MT-22-134c	वराहरूपमायातं वधार्थं फल्गुनस्य च ॥
MT-22-135a	तं ज्ञात्वा फल्गुनो वीरः सज्यं कृत्वा तु गाण्डिवम्‌ ।
MT-22-135c	चिक्षेप वज्रसमितांस्तत्काये सायकान्‌ बहून्‌ ॥
MT-22-136a	किरातरूपस्तमनु सभार्यश्‍च त्रियम्बकः ।
MT-22-136c	स ममार हतस्ताभ्यां दानवः पापचेतनः ॥
MT-22-137a	तेनोक्तोऽसौ मयैवायं वराहोऽनुगतोऽद्य हि ।
MT-22-137c	तमविध्यो यतस्त्वं हि तद्‌ युद्ध्यस्व मया सह ॥
MT-22-138a	इत्युक्तः फल्गुनः प्राह तिष्ठतिष्ठ न मोक्ष्यसे ।
MT-22-138c	इत्युक्त्वा तावुभौ युद्धं चक्रतुः पुरुषर्षभौ ॥
MT-22-139a	तत्राखिलानि चास्त्राणि फल्गुनस्याग्रसच्छिवः ।
MT-22-139c	ततोऽर्जुनस्तु गाण्डीवं समादायाभ्यताडयत्‌ ॥
MT-22-140a	तदप्यग्रसदेवासौ प्रहसन्‌ गिरिशस्तदा ।
MT-22-140c	बाहुयुद्धं ततस्त्वासीत्‌ तयोः पुरुषसिंहयोः ॥
MT-22-141a	पिण्डीकृत्य ततो रुद्रश्‍चिक्षेपाथ धनञ्जयम्‌ ।
MT-22-141c	मूर्च्छामवाप महतीं फल्गुनो रुद्रपीडितः ॥
MT-22-142a	पूर्वं सम्प्रार्थयामास शङ्करो गरुडध्वजम्‌ ।
MT-22-142c	अवराणां वरं मत्तो येषां त्वं सम्प्रयच्छसि ॥
MT-22-143a	अजेयत्वं प्रसादात्‌ ते विजेयाः स्युर्मयाऽपि ते ।
MT-22-143c	इत्युक्तः प्रददौ विष्णुरुमाधीशाय तं वरम्‌ ॥
MT-22-144a	तेनाजयच्छ्वेतवाहं गिरिशो रणमध्यगम्‌ ।
MT-22-144c	केवलान्‌ वैष्णवान्‌ मन्त्रान्‌ व्यासः पार्थाय नो ददौ ॥
MT-22-145a	एतावताऽलं भीष्मादेर्जयार्थमिति चिद्घनः ।
MT-22-145c	केवलैर्वैष्णवैर्मन्त्रैः स्वदत्तैर्विजयावहैः ॥
MT-22-146a	अतिवृद्धस्य पार्थस्य दर्पः स्यादित्यचिन्तयत्‌ ।
MT-22-146c	पार्थः सञ्ज्ञामवाप्याथ जयार्थ्याराधयच्छिवम्‌ ॥
MT-22-147a	व्यासोदितेन मन्त्रेण तानि पुष्पाणि तच्छिरः ।
MT-22-147c	आरुहन्‌ स तु तं ज्ञात्वा रुद्र इत्येव फल्गुनः ॥
MT-22-148a	नमश्‍चक्रे ततः प्रादादस्त्रं पाशुपतं शिवः ।
MT-22-148c	अस्त्रं तद्‌ विष्णुदैवत्यं साधितं शङ्करेण यत्‌ ॥
MT-22-149a	तस्मात्‌ पाशुपतं नाम स्वान्यस्त्राण्यपरे सुराः ।
MT-22-149c	ददुस्तदैव पार्थाय सर्वे प्रत्यक्षगोचराः ॥
MT-22-150a	इन्द्रोऽर्जुनं समागम्य प्राह प्रीतोऽस्मि तेऽनघ ।
MT-22-150c	रुद्रदेहस्थितं ब्रह्म विष्ण्वाख्यं तोषितं त्वया ॥
MT-22-151a	तेन लोकं ममाऽगच्छ प्रेषयामि रथं तव ।
MT-22-151c	इत्युक्त्वा प्रययाविन्द्रस्तद्रथेन च मातलिः ॥
MT-22-152a	आयात्‌ पार्थस्तमारुँह्य ययौ तातनिकेतनम्‌ ।
MT-22-152c	पूजितो दैवतैः सर्वैरिन्द्रेणैव निवेशितः ।
MT-22-152e	तेन सार्द्धमुपासीदत्‌ तस्मिन्नैन्द्रे वरासने ॥
MT-22-153a	प्रीत्या समाश्लिष्य कुरुप्रवीरं शक्रो द्वितीयां तनुमात्मनः सः ।
MT-22-153c	ईक्षन्‌ मुखं तस्य मुमोद सोऽपि ह्युवास तस्मिन्‌ वत्सरान्‌ पञ्च लोके ॥
MT-22-154a	अस्त्राणि तस्मा अदिशत्‌ स वासवो महान्ति दिव्यानि तदोर्वशी तम्‌ ।
MT-22-154c	सम्प्राप्य भावेन तु मानुषेण माता कुलस्येति निराकृताऽभूत्‌ ॥
MT-22-155a	षण्ढो भवेत्येव तयाऽभिशप्ते पार्थे शक्रोऽनुग्रहं तस्य चादात्‌ ।
MT-22-155c	संवत्सरं षण्ढरूपी चरस्व न षण्ढता ते भवतीति धृष्णुः ॥
MT-22-156a	ततोऽवसत्‌ पाण्डवेयो गान्धर्वं वेदमभ्यसन्‌ ।
MT-22-156c	गन्धर्वाच्चित्रसेनात्तु तथाऽस्त्राणि सुरेश्‍वरात्‌ ॥
MT-22-157a	सुभद्रयाऽभिमन्युना सह स्वकां पुरं गतः ।
MT-22-157c	जनार्दनोऽत्र संवसन्‌ कदाचिदित्थमैक्षत ॥
MT-22-158a	मया वरो हि शम्भवे प्रदत्त आस पूर्वतः ।
MT-22-158c	वरं ग्रहीष्य एव ते सकाशतो विमोहयन्‌ ॥
MT-22-159a	त्वामाराध्य तथा शम्भो ग्रहीष्यामि वरं सदा ।
MT-22-159c	द्वापरादौ युगे भूत्वा कलया मानुषादिषु ॥
MT-22-160a	इति वाक्यमृतं कर्तुमभिप्रायं विजज्ञुषी ।
MT-22-160c	प्रीत्यर्थं वासुदेवस्य रुग्मिणी वाक्यमब्रवीत्‌ ।
MT-22-161a	जातेऽपि पुत्रे पुत्रार्थं सा हि वेद मनोगतम्‌ ॥
MT-22-161c	पुत्रो मे बलवान्‌ देव स्यात्‌ सर्वास्त्रविदुत्तमः ।
MT-22-162a	इत्युक्तो भगवान्‌ देव्या सम्मोहाय सुरद्विषाम्‌ ।
MT-22-162c	ययौ सुपर्णमारुँह्य स्वीयं बदरिकाश्रमम्‌ ॥
MT-22-163a	एष मोहं सृजाम्याशु यो जनान्‌ मोहयिष्यति ।
MT-22-163c	त्वं च रुद्र महाबाहो मोहशास्त्राणि कारय ॥
MT-22-164a	अतथ्यानि वितथ्यानि दर्शयस्व महाभुज ।
MT-22-164c	प्रकाशं कुरु चाऽत्मानमप्रकाशं च मां कुरु ॥
MT-22-165a	अहं त्वां पूजयिष्यामि लोकसम्मोहनोत्सुकः ।
MT-22-165c	तमोऽसुरा नान्यथा हि यान्तीत्येतन्मतं मम ॥
MT-22-166a	इत्युक्तवचनं पूर्वं केशवेन शिवाय यत्‌ ।
MT-22-166c	तत्‌ सत्यं कर्तुमायान्तं कृष्णं बदरिकाश्रमम्‌ ।
MT-22-166e	सर्वज्ञा मुनयः सर्वे पूजयाञ्चक्रिरे प्रभुम्‌ ॥
MT-22-167a	रात्रौ कृष्णे मुनिमध्ये प्रविष्टे घण्टाकर्णः कर्णनामा पिशाचौ ।
MT-22-167c	समायातां गिरिशेन प्रदिष्टौ कृष्णं द्रष्टुं द्वारकां गन्तुकामौ ॥
MT-22-168a	तौ दृष्ट्वा मुनिमध्यस्थं केशवं तदबोधतः ।
MT-22-168c	कृत्वा स्वजातिचेष्टाश्‍च ध्यानेनैनमपश्यताम्‌ ॥
MT-22-169a	दृष्ट्वा हृदि स्थितं तं तु कौतूहलसमन्वितौ ।
MT-22-169c	स्तुत्वा भक्त्या प्रणामं च बहुशश्‍चक्रतुः शुभौ ॥
MT-22-170a	तयोः प्रसन्नो भगवान्‌ स्पृष्ट्वा गन्धर्वसत्तमौ ।
MT-22-170c	चकार क्षणमात्रेण दिव्यरूपस्वरान्वितौ ॥
MT-22-171a	ताभ्यां पुनर्नृत्तगीतसंस्तवैः पूजितः प्रभुः ।
MT-22-171c	ययौ कैलासमद्रीशं चकारेव तपोऽत्र च ॥
MT-22-172a	स्वीयानेव गुणान्‌ विष्णुर्भुञ्जन्‌ नित्येन शोचिषा ।
MT-22-172c	शार्वं तपः करोतीव मोहयामास दुर्जनान्‌ ॥
MT-22-173a	पूर्वं तेनोदितं यत्तल्लोकान्‌ मोहयताऽञ्जसा ।
MT-22-173c	शर्वं प्रति तवाहं तु कुर्यां द्वादशवत्सरम्‌ ॥
MT-22-174a	तपोऽसुराणां मोहाय सुराः सन्तु गतज्वराः ।
MT-22-174c	इति तस्मात्‌ तदा कृष्ण एकाहेन बृहस्पतिम्‌ ॥
MT-22-175a	आज्ञया चारयामास क्षिप्रं द्वादशराशिषु ।
MT-22-175c	द्वादशाब्दमभूत्‌ तेन तदहः केशवेच्छया ॥
MT-22-176a	एकस्मिन्नह्नि भगवान्‌ राशिंराशिं च वत्सरम्‌ ।
MT-22-176c	कल्पयित्वोपवासादीन्‌ मनसा नियमानपि ॥
MT-22-177a	मासव्रतं सार्द्धशतश्‍वासकालैरकल्पयत्‌ ।
MT-22-177c	मनसैव स्वभक्तानां द्वादशाब्दव्रताप्तये ॥
MT-22-178a	तत्रास्य गरुडाद्याश्‍च परिचर्यां स्वपार्षदाः ।
MT-22-178c	चक्रुर्होमादिकाश्‍चैव क्रियाश्‍चक्रे जनार्दनः ।
MT-22-178e	स्वात्मानं प्रति पापानां शिवायेति प्रकाशयन्‌ ॥
MT-22-179a	एवं स्थितं तमरविन्ददलायताक्षं ब्रह्मेन्द्रपूर्वसुरयोगिवरप्रजेशाः ।
MT-22-179c	अभ्याययुः पितृमुनीन्द्रगणैः समेता गन्धर्वसिद्धवरयक्षविहङ्गमाद्याः ॥
MT-22-180a	शर्वोऽपि सर्वसुरदैवतमात्मदैवमायातमात्मगृहसन्निधिमाश्‍ववेत्य ।
MT-22-180c	अभ्याययौ निजगणैः सहितः सभार्यो भक्त्याऽतिसम्भ्रमगृहीतसमर्हणाग्र्यः ॥
MT-22-181a	अभ्येत्य पादयुगळं जगदेकभर्तुः कृष्णस्य भक्तिभरितः शिरसा ननाम ।
MT-22-181c	चक्रे स्तुतिं च परमां परमस्य पूर्णषाड्‌गुण्यविग्रहविदोषमहाविभूतेः ॥
MT-22-182a	कृष्णोऽप्ययोग्यजनमोहनमेव वाञ्छंस्तुष्टाव रुद्रहृदिगं निजमेव रूपम्‌ ।
MT-22-182c	रुद्रो निशम्य तदुवाच सुरान्‌ समस्तान्‌ सत्यं वदामि शृणुताद्य वचो मदीयम्‌ ॥
MT-22-183a	विष्णुः समस्तसुजनैः परमो ह्युपेयस्तत्प्राप्तयेऽहमनिलोऽथ रमाऽभ्युपायाः ।
MT-22-183c	एष ह्यशेषनिगमार्थविनिर्णयोत्थो यद्‌ विष्णुरेव परमो मम चाब्जयोनेः ॥
MT-22-184a	अव्यक्ततः सकलजीवगणाच्च नित्य इत्येव निश्‍चय उतैतदनुस्मरध्वम्‌ ।
MT-22-184c	इत्युक्तवत्यखिलदेवगणा गिरीशे कृष्णं प्रणेमुरतिवृद्धरमेशभक्त्या ॥
MT-22-185a	उक्तैरन्यैश्‍च गिरिशवाक्यैस्तत्वविनिर्णयैः ।
MT-22-185c	कृष्णस्यैव गुणाख्यानैः पुनरिन्द्रादिदेवताः ।
MT-22-186a	ज्ञानाभिवृद्धिमगमन्‌ पुराऽपि ज्ञानिनोऽधिकम्‌ ॥
MT-22-186c	सर्वदेवोत्तमं तं हि जानन्त्येव सुराः सदा ।
MT-22-187a	तथाऽपि तत्प्रमाणानां बहुत्वाद्‌ येऽत्र संशयाः ।
MT-22-187c	युक्तिमात्रे तेऽपि रुद्रवाक्यादपगतास्तदा ॥
MT-22-188a	ततः कृष्णः सुतवरं त्वत्त आदास्य इत्यजः ।
MT-22-188c	यदुक्तवाञ्छिवं पूर्वं सत्यं कर्तुं तदब्रवीत्‌ ॥
MT-22-189a	पुत्रं देहीति सोऽप्याह पूर्वमेव सुतस्तव ।
MT-22-189c	जातः प्रद्युम्ननामा यः स मद्दत्तः प्रवादतः ॥
MT-22-190a	पुरा दग्धो मया कामस्तदाऽयाचत मां रतिः ।
MT-22-190c	देहि कान्तं ममेत्येव तदा तामहमब्रवम्‌ ॥
MT-22-191a	उत्पत्स्यते वासुदेवाद्‌ यदा तं पतिमाप्स्यसि ।
MT-22-191c	इत्यतोऽसौ मया दत्त इव देव त्वदाज्ञया ॥
MT-22-192a	दासोऽस्मि तव देवेश पाहि मां शरणागतम्‌ ।
MT-22-192c	इत्युक्त्वाऽभिप्रणम्यैनं पुनराह सुरान्‌ हरः ॥
MT-22-193a	यदर्थमेष आयातः केशवः शृणुतामराः ।
MT-22-193c	योऽसुरो वक्रनामाऽऽसीदवध्यो ब्रह्मणो वरात्‌ ॥
MT-22-194a	तदाजाताद्‌ वासुदेवपुत्रात्‌ कामादृते क्वचित्‌ ।
MT-22-194c	तं हन्तुमेव पुत्रं स्वं प्रद्युम्नमुदरेऽर्प्य च ॥
MT-22-195a	आयात इह तं चापि ददाह स्वोदरात्‌ सुतम्‌ ।
MT-22-195c	निस्सारयित्वा कक्षं च दग्धं पश्यत देवताः ॥
MT-22-196a	ज्वालामालाकराळेन स्वतेजोवर्धितेन च ।
MT-22-196c	प्रद्युम्नेनैव तं दैत्यं दग्ध्वा वनसमन्वितम्‌ ॥
MT-22-197a	पुनश्‍च स्वोदरे पुत्रं स्थापयामास केशवः ।
MT-22-197c	सद्योगर्भं पुनस्तं च रुग्मिण्यां जनयिष्यति ॥
MT-22-198a	पूर्ववत्‌ क्षणमात्रेण युवा च स भविष्यति ।
MT-22-198c	दृष्टमेतन्नारदाद्यैर्मुनिभिः सर्वमेव च ॥
MT-22-199a	एवं क्रीडत्ययं देवः पूर्णैश्‍वर्येण केवलम्‌ ।
MT-22-199c	इत्युक्ते केशवं नेमुर्देवाः शक्रपुरोगमाः ॥
MT-22-200a	ततो हरिर्ब्रह्मसुरेन्द्रमुख्यैः सुरैः स्तुतो गरुडस्कन्धसंस्थः ।
MT-22-200c	पुनःपुनः प्रणतः शङ्करेण स्तुतस्तृतीयेऽह्नि निजां पुरीमगात्‌ ॥
MT-22-201a	कृष्णे प्रयाते निलयं पुरद्विषो रात्रौ पौण्ड्रो वासुदेवः समागात्‌ ।
MT-22-201c	सहैकलव्येन निजेन मातुः पित्रा तथाऽक्षोहिणीकत्रयेण ॥
MT-22-202a	पुरीं प्रभञ्जन्तममुं विदित्वा सरामशैनेययदुप्रवीराः ।
MT-22-202c	संयोधयामासुरथाभ्यवर्षच्छरैर्निषादाधिप एकलव्यः ॥
MT-22-203a	तदस्त्रशस्त्रैः सहसा विषण्णा यदुप्रवीरा विगतप्रदीपाः ।
MT-22-203c	सहैव रामेण शिनेश्‍च नप्त्रा समाविशन्‌ स्वां पुरमेव सर्वे ॥
MT-22-204a	पुनः समादाय तथोरुदीपिका अग्रे समाधाय च रौहिणेयम्‌ ।
MT-22-204c	विनिस्सृता आत्तशस्त्राः स्वपुर्याः सिंहा यथा धर्षिताः सद्गुहायाः ॥
MT-22-205a	अथाऽससादैकलव्यं रथेन रामः शैनेयः पौण्ड्रकं वासुदेवम्‌ ।
MT-22-205c	अयुद्ध्यतां तौ सात्यकिः पौण्ड्रकश्‍च तथाऽन्योन्यं विरथं चक्रतुश्‍च ॥
MT-22-206a	ततो गदायुद्धमभूत्‌ तयोर्द्वयोस्तथा रामश्‍चैकलव्यश्‍च वीरौ ।
MT-22-206c	कृत्वाऽन्योन्यं विरथं गदाभ्यामयुद्ध्यतां जातदर्पौ बलाग्र्यौ ॥
MT-22-207a	तस्मिन्‌ काले केशवो वैनतेयमारुँह्याऽयाद्‌ यत्र ते युद्धसंस्थाः ।
MT-22-207c	दृष्ट्वा कृष्णं हर्षसम्पूरितात्मा रामो हन्तुं चैकलव्यं समैच्छत्‌ ॥
MT-22-208a	उद्यम्य दोर्भ्यां स गदां जवेनैवाभ्यापतद्‌ रौहिणेयो निषादम्‌ ।
MT-22-208c	बलं कोपं चास्य दृष्ट्वैकलव्यः पराद्रवज्जीवितेच्छुः सुदूरम्‌ ॥
MT-22-209a	विद्रावयन्‌ रौहिणेयोऽन्वयात्‌ तं भीतोऽपतच्चैकलव्योऽम्बुधौ सः ।
MT-22-209c	वेलान्तं तं द्रावयित्वाऽत्र तस्थौ रामो गदापाणिरदीनसत्त्वः ॥
MT-22-210a	सुपापोऽसावेकलव्यः सुभीतो रामं मत्वैवानुयातं पुनश्‍च ।
MT-22-210c	समुद्रेऽशीतिं योजनानामतीत्य पश्‍चादैक्षद्‌ द्वीपमेवाधिरुँह्य ॥
MT-22-211a	रामो विजित्यातिबलं रणे रिपुं मुदैव दामोदरमाससाद ।
MT-22-211c	पौण्ड्रस्त्ववज्ञाय शिनिप्रवीरं निवार्यमाणोऽपि ययौ जनार्दनम्‌ ॥
MT-22-212a	तं केशवो विरथं व्यायुधं च क्षणेन चक्रे स ययौ निजां पुरीम्‌ ।
MT-22-212c	प्रस्थापयामास पुनश्‍च दूतं कृष्णायैको वासुदेवोऽहमस्मि ॥
MT-22-213a	मदीयलिङ्गानि विसृज्य चाऽशु समागच्छेथाः शरणं मामनन्तम्‌ ।
MT-22-213c	तद्दूतोक्तं वाक्यमेतन्निशम्य यदुप्रवीरा उच्चकैः प्राहसन्‌ स्म ॥
MT-22-214a	कृष्णः प्रहस्याऽह तवाऽयुधानि दास्याम्यहं लिङ्गभूतानि चाऽजौ ।
MT-22-214c	इत्युक्तोऽसौ दूत एत्याऽह तस्मै स चाभ्यागाद्‌ योद्धुकामो हरिश्‍च ॥
MT-22-215a	तं शातकौम्भे गरुडे रथस्थे स्थितं चक्रादीन्‌ कृत्रिमान्‌ सन्दधानम्‌ ।
MT-22-215c	श्रीवत्सार्थे दग्धवक्षस्थलं च दृष्ट्वा कृष्णः प्राहसत्‌ पापबुद्धिम्‌ ॥
MT-22-216a	ततोऽस्त्रशस्त्राण्यभिवर्षमाणं विजित्य तं वासुदेवोऽरिणैव ।
MT-22-216c	चकर्त तत्कन्धरं तस्य चानु मातामहस्याच्छिनत्‌ सायकेन ॥
MT-22-217a	अपातयच्चाऽशु शिरः स तेन काशीश्‍वरस्येश्‍वरो वारणस्याम्‌ ।
MT-22-217c	स च ब्रह्माहं वासुदेवोऽस्मि नित्यमिति ज्ञानादगमत्‌ तत्‌ तमोऽन्धम्‌ ॥
MT-22-218a	साहाय्यकृच्चास्य च काशिराजो यथैव किर्मीरहिडिम्बसाल्वाः ।
MT-22-218c	अन्ये च दैत्या अपतंस्तमोऽन्धे तथैव सोऽप्यपतत्‌ पापबुद्धिः ॥
MT-22-219a	निहत्य तौ केशवो रौग्मिणेयं पुनर्वैदर्भ्यां जनयामास सद्यः ।
MT-22-219c	स चैकलव्यो रामजितः शिवाय चक्रे तपोऽजेयतां चाऽप तस्मात्‌ ॥
MT-22-220a	स शर्वदत्तेन वरेण दृप्तः पुनर्योद्धुं कृष्णमेवाऽससाद ।
MT-22-220c	तस्यास्त्रशस्त्राणि निवार्य केशवश्‍चक्रेण चक्रे तमपास्तकन्धरम्‌ ॥
MT-22-221a	स चाऽप पापस्तम एव घोरं कृष्णद्वेषान्नित्यदुःखात्मकं तत्‌ ।
MT-22-221c	एवं यदूनामृषभेण सूदिते पौण्ड्रे तथा काशिनृपे च पापे ॥
MT-22-222a	काशीशपुत्रस्तु सुदक्षिणाख्यस्तपोऽचरच्छङ्करायोरुभक्त्या ।
MT-22-222c	प्रत्यक्षगं तं शिवं पापबुद्धिः कृष्णाभावं याचते दुष्टचेताः ॥
MT-22-223a	कृत्यामस्मै दक्षिणाग्नौ शिवोऽपि दैत्यावेशादददादावृतात्मा ।
MT-22-223c	स दक्षिणाग्निश्‍चासुरावेशयुक्तः सम्पूजितः काशिराजात्मजेन ॥
MT-22-224a	वरादुमेशस्य विवृद्धशक्तिर्ययौ कृष्णो यत्र सम्पूर्णशक्तिः ।
MT-22-224c	कृष्णस्तस्य प्रतिघातार्थमुग्रं समादिशच्चक्रमनन्तवीर्यः ॥
MT-22-225a	जाज्वल्यमानं तदमोघवीर्यं व्यद्रावयद्‌ वह्निमिमं सुदूरम्‌ ।
MT-22-225c	कृत्यात्मको वह्निरसौ प्रधानवह्नेः पुत्रश्‍चक्रविद्रावितोऽथ ॥
MT-22-226a	सहानुबन्धं च सुदक्षिणं तं भस्मीचकाराऽशु सपुत्रभार्यम्‌ ।
MT-22-226c	दग्ध्वा पुरीं वारणसीं सुदर्शनः पुनः पार्श्‍वं वासुदेवस्य चाऽगात्‌ ।
MT-22-226e	सुदक्षिणोऽसौ तम एव जग्मिवान्‌ कृष्णद्वेषात्‌ सानुबन्धः सुपापः ॥
MT-22-227a	कृष्णः क्रीडन्‌ द्वारवत्यां सुपूर्णनित्यानन्दः क्वचिदाह स्म भैष्मीम्‌ ।
MT-22-227c	विडम्बयन्‌ गृहिणामेव चेष्टा नित्याविरोधोऽपि तया विदोषया ॥
MT-22-228a	त्वया न कार्यं मम किञ्च भद्रे मयाऽरीणां मानभङ्गार्थमेव ।
MT-22-228c	समाहृताऽसीति सा चावियोगं सदा कृष्णेनाऽत्मनोऽप्येव वेत्त्री ॥
MT-22-229a	स्त्रिया भेत्तव्यं भर्तुरित्येव धर्मं विज्ञापयन्ती दुःखितेवाऽस देवी ।
MT-22-229c	तां सान्त्वयामास गृहस्थधर्मं विज्ञापयन्‌ देवदेवोऽप्यदुःखाम्‌ ॥
MT-22-230a	एवं क्रीडत्यब्जनाभे रमायां कृष्णादिष्टो गोकुलं रौहिणेयः ।
MT-22-230c	प्रायाद्‌ दृष्ट्वा तत्र नन्दं यशोदां तत्पूजितः कृष्णवार्तां च पृष्टः ॥
MT-22-231a	मासौ तत्र न्यवसद्‌ गोपिकाभी रेमे क्षीबो यमुनामाह्वयच्च ।
MT-22-231c	मत्तोऽयमित्येव नदीमनागतां चकर्ष रामो लाङ्गलेनाग्र्यवीर्यः ॥
MT-22-232a	पुनस्तया प्रणतः संस्तुतश्‍च व्यसर्जयत्‌ तामथ नन्दगोपम्‌ ।
MT-22-232c	आपृच्छ्य चागाद्‌ द्वारकां केशवाय न्यवेदयन्नन्दगोपादिभक्तिम्‌ ॥
MT-22-233a	तदैव मैन्दो विविदश्‍च भौमे हते सखायौ दानवावेशयुक्तौ ।
MT-22-233c	आनर्तराष्ट्रं वासुदेवप्रतीपौ व्यनाशयेतां वासुदेवोऽथ चोचे ॥
MT-22-234a	रामाय सोऽदाद्‌ वरमब्जनाभो वध्यावेतौ भवतां तेऽप्यवध्यौ ।
MT-22-234c	वराद्‌ विरिञ्चस्य तथामृताशनादुभौ च मैन्दो विविदो व्रजेति ॥
MT-22-235a	गत्वा स मैन्दं प्रथमं जघान क्रोधात्‌ युद्धायाऽगतं रैवताग्रे ।
MT-22-235c	दिने परस्मिन्‌ विविदं जघान शिला वर्षन्तं मुसलेनाग्र्यकर्मा ॥
MT-22-236a	तयोराविष्टौ तावसुरौ तमोऽन्धं प्राप्तौ च तावश्‍विनौ स्वं च लोकम्‌ ।
MT-22-236c	दुर्योधनस्याऽस पुत्री रतिर्या पूर्वं नाम्ना लक्षणा कान्तरूपा ॥
MT-22-237a	स्वयम्बरस्थां तां बलादेव साम्बो जग्राह सा चैनमासानुरक्ता ।
MT-22-237c	बलाद्‌ गृहीतां वीक्ष्य तां कर्णमुख्या दुर्योधनाद्या युयुधुः क्रोधदीप्ताः ॥
MT-22-238a	कृच्छ्रेण तं विरथीकृत्य चैकं सर्वे समेता जगृहुर्धार्तराष्ट्राः ।
MT-22-238c	कर्णेन भूरिश्रवसा च सार्द्धं बाह्वोर्बलादेव दुर्योधनस्य ॥
MT-22-239a	श्रुत्वैव तद्‌ वृष्णयः सर्व एव समुद्यमं चक्रिरे कौरवेषु ।
MT-22-239c	निवार्य तान्‌ बलभद्रः स्वयं ययौ सहोद्धवः कौरवेयाञ्छमार्थी ॥
MT-22-240a	पुरस्य बाह्योपवने स्थितः स प्रास्थापयच्चोद्धवं कौरवार्थे ।
MT-22-240c	आगत्य सर्वे कुरवोऽस्य पूजां चक्रुः स चाऽहोग्रसेनस्य चाऽज्ञाम्‌ ॥
MT-22-241a	आज्ञापयद्‌ वो नृपतिः स्म यन्नः कुमारकः प्रगृहीतो भवद्भिः ।
MT-22-241c	एकः समेतैर्बहुभिर्बान्धवार्थं क्षान्तं तन्नो मुञ्चताऽश्‍वेव साम्बम्‌ ॥
MT-22-242a	आज्ञापयामास व उग्रसेन इत्युक्तमेव तु निशम्य कुरुप्रवीराः ।
MT-22-242c	संश्राव्य दुष्टवचनानि बलं पुरं स्वं क्रोधात्‌ समाविविशुरत्र चुकोप रामः ॥
MT-22-243a	स लाङ्गलेन तत्‌ पुरं विकृष्य जाह्नवीजले ।
MT-22-243c	निपातयन्‌ निवारितः प्रणम्य सर्वकौरवैः ॥
MT-22-244a	सभार्यमाशु पुत्रकं सुयोधनाभिपूजितम्‌ ।
MT-22-244c	सपारिबर्हमाप्य च प्रजग्मिवान्‌ स्वकां पुरम्‌ ॥
MT-22-245a	इत्यादिकर्माणि महान्ति रामस्याऽसञ्छेषस्याच्युतावेशिनोऽलम्‌ ।
MT-22-245c	यस्याच्युतावेशविशेषकालं ज्ञात्वा भीमोऽप्यस्य नोदेति युद्धे ॥
MT-22-246a	क्रीडायुद्धे बहुशो रौहिणेये व्यक्तिं विष्णोर्भीमसेनो विदित्वा ।
MT-22-246c	तात्कालिकीं क्रीडमानोऽपि तेन नैवोद्यमं कुरुते विष्णुभक्त्या ॥
MT-22-247a	तदा जयी प्रभवत्येष रामो नातिव्यक्तस्तत्र यदा जनार्दनः ।
MT-22-247c	तदा भीमो विजयी स्यात्‌ सदैव विष्णोः केशावेशवान्‌ यत्‌ स रामः ॥
MT-22-248a	एतादृशैनैव रामेण युक्ते कृष्णे द्वार्वत्यां निवसत्यब्जनाभे ।
MT-22-248c	स्वप्नेऽनिरुद्धेन रता कदाचिद्‌ बाणात्मजोषा चित्रलेखामुवाच ॥
MT-22-249a	तमानयेत्यथ सा चित्रवस्त्रे प्रदर्श्य लोकान्‌ समदर्शयत्‌ तम्‌ ।
MT-22-249c	पौत्रं विदित्वा वचनाच्च तस्याः कृष्णस्य तं चाऽनयत्‌ तत्र रात्रौ ॥
MT-22-250a	अनिरुद्धं गुणोदारमानीतं चित्रलेखया ।
MT-22-250c	प्राप्य रेमे बाणसुता दिवसान्‌ सुबहूनपि ॥
MT-22-251a	गूढं कन्यागृहे तं तु ज्ञात्वा कन्याभिरक्षिणः ।
MT-22-251c	ऊचुर्बाणायादिशच्च किङ्करान्‌ ग्रहणेऽस्य सः ॥
MT-22-252a	आगताननिरुद्धस्तान्‌ परिघेण महाबलः ।
MT-22-252c	निहत्य द्रावयामास स्वयमायात्‌ ततोऽसुरः ॥
MT-22-253a	स तु युध्वाऽतिकृच्छ्रेण नागास्त्रेण बबन्ध तम्‌ ।
MT-22-253c	अथ कृष्णः समारुह्य गरुडं रामसंयुतः ॥
MT-22-254a	प्रद्युम्नेन च तत्रागात्‌ प्रथमं तत्र वह्निभिः ।
MT-22-254c	युध्वैवाङ्गिरसा चैव क्षणाद्‌ विद्राव्य तान्‌ हरिः ॥
MT-22-255a	विद्राप्य सर्वप्रमथानाससाद ज्वरं ततः ।
MT-22-255c	तेन भस्मप्रहारेण ज्वरितं रोहिणीसुतम्‌ ॥
MT-22-256a	आश्लिष्य विज्वरं चक्रे वासुदेवो जगत्प्रभुः ।
MT-22-256c	स्वयं विक्रीड्य तेनाथ कञ्चित्‌ कालं जनार्दनः ॥
MT-22-257a	निष्पिष्य मुष्टिभिश्‍चान्यं ससर्ज ज्वरमच्युतः ।
MT-22-257c	स्वयं जित्वाऽपि गिरिशभृत्यं नालमिति प्रभुः ॥
MT-22-258a	स्वभृत्येनैव जेतव्य इत्यन्यं ससृजे तदा ।
MT-22-258c	ज्वरेण वैष्णवेनासौ सुभृशं पीडितस्तदा ॥
MT-22-259a	ग्रासार्थमुपनीतश्‍च जगाम शरणं हरिम्‌।
MT-22-259c	तेन स्तुतः स भगवान्‌ मोचयामास तं विभुः ॥
MT-22-260a	क्रीडार्थमत्यल्पजनेष्वपि प्रभुः कथञ्चिदेव व्यजयद्‌ व्यथां विना ।
MT-22-260c	इत्यादि मोहाय स दर्शयत्यजो नित्यस्वतन्त्रस्य कुतो व्यथादयः ॥
MT-22-261a	यदा ज्वराद्या अखिलाः प्रविद्रुतास्तदा स्वयं प्राप हरिं गिरीशः ।
MT-22-261c	तयोरभूद्‌ युद्धमथैनमच्युतो विजृम्भयामास ह जृम्भणास्त्रतः ॥
MT-22-262a	विजृम्भिते शङ्खरे निष्प्रयत्ने स्थाणूपमे संस्थिते कञ्जजातः ।
MT-22-262c	दैत्यावेशाद्‌ वासुदेवानभिज्ञं सम्बोधयामास सदुक्तिभिर्विभुः ॥
MT-22-263a	प्रगृह्य शर्वं च विवेश विष्णोः स तूदरं दर्शयामास तत्र ।
MT-22-263c	शिवस्य रूपं स्तम्भितं बिल्वनाम्नि वने गिरीशेन च यत्‌ तपः कृतम्‌ ।
MT-22-263e	शैवं पदं प्राप्तुमेवाच्युताच्च तच्चावदत्‌ कञ्जजः शङ्खरस्य ॥
MT-22-264a	अपेतमोहोऽथ वृषध्वजो हरिं तुष्टाव बाणोऽभिससार केशवम्‌ ।
MT-22-264c	तस्याच्युतो बाहुसहस्रमच्छिनत्‌ पुनश्‍चारिं जगृहे तच्छिरोर्थे ॥
MT-22-265a	तदा शिवेन प्रणतो बाणरक्षणकाम्यया ।
MT-22-265c	कृत्वा स्वभक्तं बाणं तं ररक्ष द्विभुजीकृतम्‌ ॥
MT-22-266a	मोचयित्वाऽनिरुद्धं च ययौ बाणेन पूजितः ।
MT-22-266c	एवमग्नीनङ्गिरसं ज्वरं स्कन्दमुमापतिम्‌ ॥
MT-22-267a	बाणं चायत्नतो जित्वा प्रायाद्‌ द्वारवतीं पुनः ।
MT-22-267c	येनायत्नेन विजितः सर्वलोकहरो हरः ॥
MT-22-268a	किं ज्वरादिजयो विष्णोस्तस्यानन्तस्य कथ्यते ।
MT-22-268c	ईदृशानन्तसङ्ख्यानां शिवानां ब्रह्मणामपि ॥
MT-22-269a	रमाया अपि यद्वीक्षां विना न चलितुं बलम्‌ ।
MT-22-269c	नच ज्ञानादयो भावा नचास्तित्वमपि क्वचित्‌ ॥
MT-22-270a	अनन्तशक्तेः कृष्णस्य न चित्रः शूलिनो जयः ।
MT-22-270c	चित्रलेखासमेतोषान्वितपौत्रसमन्वितः ॥
MT-22-271a	सरामः ससुतो वीन्द्रमारुँह्य द्वारकां गतः ।
MT-22-271c	रेमे तत्र चिरं कृष्णो नित्यानन्दो निजेच्छया ॥
MT-22-272a	एवंविधान्यगणितानि यदूत्तमस्य कर्माण्यगण्यमहिमस्य महोत्सवस्य ।
MT-22-272c	नित्यं रमाकमलजन्मगिरीशशक्रसूर्यादिभिः परिनुतानि विमुक्तिदानि ॥
MT-22-273a	एवं वसत्यमितपौरुषवीर्यसारे नारायणे स्वपुरि शक्रधनञ्जयोक्तः ।
MT-22-273c	सम्प्राप्य लोमशमुनिः सकलानि तीर्थान्याप्तुं स पाण्डुतनयेषु सहाय आसीत्‌ ॥
MT-22-274a	पृथ्वीं प्रदक्षिणत एत्य समस्ततीर्थस्नानं यथाक्रमत एव विधाय पार्थाः ।
MT-22-274c	सम्पूज्य तेषु निखिलेषु हरिं सुभक्त्या कृष्णे समर्पयितुमापुरथ प्रभासम्‌ ।
MT-22-274e	सम्भावनाय सकलैर्यदुभिः समेतस्तेषां च रामसहितो हरिराजगाम ॥
MT-22-275a	पार्थैः सम्पूजितस्तत्र कृष्णो यदुगणैः सह ।
MT-22-275c	पार्थान्‌ सम्पूजयामासुर्वृष्णयश्‍चाऽज्ञया हरेः ॥
MT-22-276a	तत्र भीमं तपोवेषं दृष्ट्वाऽतिस्नेहकारणात्‌ ।
MT-22-276c	दुर्योधनं निन्दयति रामे सात्यकिरब्रवीत्‌ ॥
MT-22-277a	सर्वे वयं निहत्याद्य सकर्णान्‌ धृतराष्ट्रजान्‌ ।
MT-22-277c	अभिमन्युं स्थापयामो राज्ये यावत्‌ त्रयोदशम्‌ ॥
MT-22-278a	संवत्सरं समाप्यैव पुरं यास्यन्ति पाण्डवाः ।
MT-22-278c	ततो युधिष्ठिरो राजा राज्यं शासतु पूर्ववत्‌ ॥
MT-22-279a	एवं वदत्येव शिनिप्रवीरे जनार्दनः पार्थमुखान्युदीक्ष्य ।
MT-22-279c	उवाच शैनेय न पाण्डुपुत्राः परेण संसाधितराज्यकामाः ॥
MT-22-280a	स्वबाहुवीर्येण निहत्य शत्रूनाप्स्यन्ति राज्यं त इतीरितेऽमुना ।
MT-22-280c	तथेति पार्था अवदंस्ततस्ते कृष्णं पुरस्कृत्य ययुर्दशार्हाः ॥
MT-22-281a	क्रमेण पार्था अपि शैशिरं गिरिं समासदंस्तत्र कृष्णां सुदुर्गे ।
MT-22-281c	विषज्जन्तीमीक्ष्य तैः संस्मृतोऽथ हैडिम्ब आयात्‌ सहितो निशाचरैः ॥
MT-22-282a	उवाह कृष्णां स तु तस्य भृत्या ऊहुः पार्थांस्ते बदर्याश्रमं च ।
MT-22-282c	प्राप्यात्र नारायणपूजया कृतस्वकीयकार्या ययुरुत्तरां दिशम्‌ ॥
MT-22-283a	अतीत्य शर्वश्‍वशुरं गिरिं ते सुवर्णकूटंं निषधं गिरिं च ।
MT-22-283c	मेरोः प्राच्यां गन्धमादे गिरौ च प्रापुर्बदर्याश्रममुत्तमं भुवि ॥
MT-22-284a	तस्मिन्‌ मुनीन्द्रैरभिपूज्यमाना नारायणं पूजयन्तः सदैव ।
MT-22-284c	चक्रुस्तपो ज्ञानसमाधियुक्तं सुतत्वविद्यां प्रतिपादयन्तः ॥
MT-22-285a	एवं बदर्यां विहरत्सु तेषु क्वचिद्‌ रहः कृष्णया वायुसूनौ ।
MT-22-285c	स्थिते गरुत्मानुरगं जहार महाह्रदाद्‌ वासुदेवासनाग्र्यः ॥
MT-22-286a	तत्पक्षपातेन विचालिते तु तस्मिन्‌ गिरौ कमलं हैममग्र्यम्‌ ।
MT-22-286c	पपात कृष्णाभीमयोः सन्निधान उद्यद्भानोर्मण्डलाभं सुगन्धम्‌ ॥
MT-22-287a	दृष्ट्वाऽतिगन्धं वरहेमकञ्जं कुतूहलाद्‌ द्रौपदी भीमसेनम्‌ ।
MT-22-287c	बहून्ययाचत्‌ तादृशान्यानुभावमविषह्यं जानती देवदैत्यैः ॥
MT-22-288a	तयाऽर्थितः सगदस्तुङ्गमेनं गिरिं वेगादारुहद्‌ वायुसूनुः ।
MT-22-288c	प्रशस्यमानः सुरसिद्धसङ्घैः मृद्गन्‌ दैत्यान्‌ सिंहशार्दूलरूपान्‌ ॥
MT-22-289a	आसेदिवांस्तत्र हनूमदाख्यं निजं रूपं प्रोद्यदादित्यभासम्‌ ।
MT-22-289c	जानन्नप्येनं स्वीयरूपं स भीमश्‍चिक्रीड एतेन यथा परेण ॥
MT-22-290a	धर्मो देवानां परमो मानुषत्वे स्वीये रूपेऽप्यन्यवदेव वृत्तिः ।
MT-22-290c	अनादानं दिव्यशक्तेर्विशेषान्नरस्वभावे सर्वदा चैव वृत्तिः ।
MT-22-290e	तस्माद्‌ भीमो हनुमांश्‍चैक एव ज्यायःकनीयोवृत्तिमत्राभिपेदे ॥
MT-22-291a	सर्वे गुणा आवृता मानुषत्वे युगानुसारान्मूलरूपानुसारात्‌ ।
MT-22-291c	क्रमात्‌ सुराणां भागतोऽव्यक्तरूपा आदानतो व्यक्तिमायान्त्युरूणाम्‌ ॥
MT-22-292a	नैवाव्यक्तिः काचिदस्तीह विष्णोः प्रादुर्भावेऽप्यतिसुव्यक्तशक्तेः ।
MT-22-292c	इच्छाव्यक्तिः प्रायशो मारुतस्य तदन्येषां व्यक्तता कारणेन ॥
MT-22-293a	तस्माद्‌ भीमो धर्मवृद्ध्यर्थमेव स्वीये रूपेऽप्यन्यवद्‌ वृत्तिमेव ।
MT-22-293c	प्रदर्शयामास तथाऽसुराणां मोहायैवाशक्तवच्छक्तिरूपः ॥
MT-22-294a	तद्रूपवृद्धिं भीमसेनोऽथ दृष्ट्वा श्रुत्वा हनूमन्मुखतः कथाश्‍च ।
MT-22-294c	रामस्य तच्चातुरात्म्यं च दिव्यं चातुर्युगं धर्ममप्यग्र्यमेव ॥
MT-22-295a	ध्वजाद्‌ बीभत्सोर्गर्जनेनैव शत्रुपराभवे तेन दत्तेऽर्जुनस्य ।
MT-22-295c	ययौ प्रणम्यैनमाश्‍वेव भीमः सौगन्धिकं वनमत्यग्र्यरूपम्‌ ॥
MT-22-296a	नरागम्यां नळिनीमेत्य तत्र दृष्ट्वा पद्मान्यद्भुताकारवन्ति ।
MT-22-296c	हैमानि दिव्यान्यतिगन्धवन्ति समासदद्‌ वार्यमाणो नराशैः ॥
MT-22-297a	ते भीममात्तायुधमुग्ररूपं महाबलं रूपनवावतारम्‌ ।
MT-22-297c	न्यवारयन्‌ क्रोधवशाः समेताः शतं सहस्राण्यजितानि सङ्खे ॥
MT-22-298a	वराच्छिवस्यैव परैरजेयाः शस्त्रास्त्रवृष्टिं मुमुचुः सुभीमाम्‌ ।
MT-22-298c	भीमेऽखिलज्ञे तपसां निधाने बलोदधौ शैवशास्त्रं वदन्तः ॥
MT-22-299a	तान्‌ वैष्णवैरेव शास्त्रैः स भीमो विजित्य पूर्वं वाङ्मये सङ्गरे तु ।
MT-22-299c	शस्त्रास्त्रवर्षस्य कुर्वन्‌ प्रतीपं जघ्नेऽखिलान्‌ गदया तेषु वीरान्‌ ॥
MT-22-300a	वातेन कुन्त्यां बलवान्‌ स जातः शूरस्तपस्वी द्विषतां निहन्ता ।
MT-22-300c	सत्ये च धर्मे च रतः सदैव पराक्रमे शत्रुभिरप्रधृष्यः ॥
MT-22-301a	तत्रापरांश्‍चैव बहूनसत्यं निरीश्‍वरं चाप्रतिष्ठं च लोकम्‌ ।
MT-22-301c	सिद्धोऽहमीशोऽहमिति ब्रुवाणान्‌ गुणान्‌ विष्णोः ख्यापयन्‌ वादतोऽजैत्‌ ॥
MT-22-302a	भिन्नं विष्णुमधिकं सर्वतश्‍च ब्रुवन्‌ प्रवीरान्‌ लक्षमेषां निजघ्ने ।
MT-22-302c	ते तस्य वीर्यं च बलं च दृष्ट्वा विद्याबलं बाहुबलं तथैव ।
MT-22-302e	अशक्नुवन्तः सहिताः समस्ता हतप्रवीराः सहसा निवृत्ताः ॥
MT-22-303a	विक्रम्य तान्‌ गदयाऽसौ निहत्य विद्राप्य सर्वान्‌ नळिनीं प्रविश्य ।
MT-22-303c	पीत्वाऽमृताम्भश्‍च ततोऽम्बुजानि दिव्यानि जग्राह कुरुप्रवीरः ॥
MT-22-304a	अथो कलहशंसीनि निमित्तानि युधिष्ठिरः ।
MT-22-304c	दृष्ट्वा कृष्णामपृच्छच्च क्व भीम इति दीनधीः ॥
MT-22-305a	सौगन्धिकार्थं यातं तं श्रुत्वा कृष्णामुखान्नृपः ।
MT-22-305c	आरुह्य राक्षसश्रेष्ठान्‌ कृष्णया भ्रातृभिः सह ॥
MT-22-306a	ययौ वृकोदरो यत्र दृष्ट्वा चैनमवस्थितम्‌ ।
MT-22-306c	उवाच मैवमित्येनं भीतो गिरिशकोपतः ॥
MT-22-307a	देवेभ्यो मरणाद्‌ भीता राक्षसा वित्तपाज्ञया ।
MT-22-307c	तदीयां नळिनीं ते हि रक्षन्त्यस्याऽश्रयो हरः ।
MT-22-307e	जानन्‌ वित्तेश्‍वरो भीममाहात्म्यं न चुकोप ह ॥
MT-22-308a	वसत्सु तत्र पार्थेषु पुनः कतिपयैर्दिनैः ।
MT-22-308c	उवाच भीमसेनस्य यशोधर्माभिवृद्धये ॥
MT-22-309a	पञ्चवर्णानि पुष्पाणि कृष्णा वीक्ष्याऽहृतानि तु ।
MT-22-309c	मारुतेन कुबेरस्य गृहान्नृभिरगम्यतः ॥
MT-22-310a	अगम्योऽयं गिरिः सर्वैः कुबेरेणाभिपालितः ।
MT-22-310c	अद्य त्वयैव गन्तव्यो विधूयाखिलराक्षसान्‌ ॥
MT-22-311a	इत्युक्त आशु सगदः सधनुः सबाणो भीमो गिरीन्द्रमजितोरुबलो विगाहे ।
MT-22-311c	प्राप्तं निशाम्य बलदैवतसूनुमत्र पद्मत्रयं न्यरुणदुद्धतराक्षसानाम्‌ ॥
MT-22-312a	अग्रे निधाय मणिमन्तमजेयमुग्रं शम्भोर्वराद्‌ विविधशस्त्रमहाभिवृष्ट्या ।
MT-22-312c	तान्‌ सर्वराक्षसगणान्‌ मणिमत्समेतान्‌ भीमो जघान सपदि प्रवरैः शरौघैः ॥
MT-22-313a	अवध्यांस्तान्‌ क्षणेनैव हत्वा भीमो महाबलः ।
MT-22-313c	रणे क्रोधवशान्‌ सर्वानतिष्ठद्‌ गिरिमूर्धनि ॥
MT-22-314a	ते हता भीमसेनेन प्रापुरन्धन्तमोऽखिलाः ।
MT-22-314c	हताः सौगन्धिकवने मणिमांश्‍च पुनः कलौ ॥
MT-22-315a	जातो मिथ्यामतिं सम्यगास्तीर्याऽपुस्तमोऽधिकम्‌ ।
MT-22-315c	ततो वैश्रवणो राजा महापद्मत्रये हते ॥
MT-22-316a	राक्षसानामवध्यानां सखाये मणिमत्यपि ।
MT-22-316c	आरुरोह रथं दिव्यं योद्धुकामो वृकोदरम्‌ ॥
MT-22-317a	असुरावेशतस्तस्य भीमे क्रोधो महानभूत्‌ ।
MT-22-317c	स आजगाम भीमेन योद्धुं वित्तपतिः स्वयम्‌ ॥
MT-22-318a	तस्मिन्‌ काले भीमसेनस्य घोषं श्रुत्वा राजाऽपृच्छदाशु स्म कृष्णाम्‌ ।
MT-22-318c	क्व भीम इत्येव तयोदितं च श्रुत्वा जगामाऽशु रक्षोंससंस्थः ॥
MT-22-319a	सभ्रातृके मुनिभिः कृष्णया च गते राजन्यत्र भीमं कुबेरः ।
MT-22-319c	दृष्ट्वाऽसुरावेशतो धर्मजं च किञ्चिन्मुक्तः स्नेहयुक्तस्तथाऽस ॥
MT-22-320a	धृतायुधं भीममीक्ष्यापि किञ्चिद्‌ दैत्यावेशाद्‌ बहु मेने न भीमम्‌ ।
MT-22-320c	अगस्त्यशापं चावदत्‌ स्वस्य पूर्वं सखायनाशे कारणं राजराजः ॥
MT-22-321a	दैत्यावेशादुज्झितः शान्तभावो ददौ निजं स्थानमेषां सुतुष्टः ।
MT-22-321c	आवासार्थं तेऽवसंस्तत्र पार्थास्तथाऽन्येषां दैवतानां गृहेषु ॥
MT-22-322a	तत्रैव तेषां वसतां महात्मनामानन्दिनामब्दचतुष्टये गते ।
MT-22-322c	पञ्चाब्दमध्याप्य महान्ति चास्त्राणीन्द्रो गुर्वर्थं फल्गुनेनार्थितोऽभूत्‌ ॥
MT-22-323a	वधं वव्रे स्वशत्रूणामिन्द्रः पार्थात्‌ स्वरूपतः ।
MT-22-323c	निवातकवचाख्यानां येषां ब्रह्मा ददौ वरम्‌ ॥
MT-22-324a	अवध्यत्वं सुरैर्दैत्यैर्गन्धर्वैः पक्षिराक्षसैः ।
MT-22-324c	पुनरिन्द्रेणार्थितोऽदाज्जहीमान्‌ नरदेहवान्‌ ॥
MT-22-325a	इति तेनार्जुनं शक्रः स्वात्मानं नरदेहगम्‌ ।
MT-22-325c	जगाद तान्‌ जहीत्येव किरीटं स्वं निबध्य च ॥
MT-22-326a	ऐन्द्रं स्यन्दनमारुह्य पार्थो मातलिसंयुतः ।
MT-22-326c	गाण्डीवं धनुरादाय ययौ हन्तुं महासुरान्‌ ॥
MT-22-327a	शङ्खं ददुस्तस्य देवा देवदत्तः स शङ्खराट्‌ ।
MT-22-327c	नादयन्‌ शङ्खघोषेण धनुर्विस्फारयन्‌ महत्‌ ॥
MT-22-328a	दधानः कुण्डले दिव्ये शक्रदत्ते सुभास्वरे ।
MT-22-328c	आससाद पुरं दिव्यं दैत्यानामिन्द्रनन्दनः ॥
MT-22-329a	तस्य शङ्खध्वनिं श्रुत्वा गाण्डीवस्य च निस्स्वनम्‌ ।
MT-22-329c	अभिसस्त्रुर्महावीर्याः निवातकवचासुराः ॥
MT-22-330a	तिस्रः कोट्यो दानावानां स्वयम्भुवरगर्विताः ।
MT-22-330c	नानायुधै रणे पार्थमभ्यवर्षन्‌ सुसंहताः ॥
MT-22-331a	तेषां स शस्त्राणि किरीटमाली निवार्य गाण्डीवधनुप्रमुक्तैः ।
MT-22-331c	शरैः शिरांसि प्रचकर्त वीरो महास्त्रशिक्षाबलसम्प्रयुक्तैः ॥
MT-22-332a	सर्वे हतास्तेन महारथेन ते दानवाः सोऽपि ययौ तथाऽन्यान्‌ ।
MT-22-332c	पौलोमकालेयगणाभिधानान्‌ षष्टिं सहस्राणि महारथानाम्‌ ॥
MT-22-333a	तानस्त्रशस्त्राण्यभिवर्षमाणान्‌ धनञ्जयः पाशुपतास्त्रतो द्राक्‌ ।
MT-22-333c	दग्ध्वा ययौ पुनरेवेन्द्रसद्म तं सस्वजे प्रीतियुतश्‍च शक्रः ॥
MT-22-334a	ययुरन्धं तमस्तेऽपि सर्वदेवद्विषोऽसुराः ।
MT-22-334c	अथानुज्ञाप्य पितरं रथेनैन्द्रेण भास्वता ।
MT-22-334e	सोदर्याणां सकाशं स ययौ वज्रधरात्मजः ॥
MT-22-335a	आयान्तमीक्ष्य बीभत्सुं मुमुदुर्भ्रातरोऽधिकम्‌ ।
MT-22-335c	ऊषुश्‍च चतुरोऽब्दांस्ते पुनर्मेरौ प्रमोदिनः ॥
MT-22-336a	कथाभिर्वासुदेवस्य ध्यानेनाभ्यर्चनेन च ।
MT-22-336c	ययौ कालः सुखेनैव तेषां विष्णुरतात्मनाम्‌ ॥
MT-22-337a	नैव शत्रूननुत्साद्य नानादाय महद्‌ यशः ।
MT-22-337c	नाकृत्वा वासुदेवाज्ञां राज्ञां मुख्यगतिर्भवेत्‌ ॥
MT-22-338a	तदन्येषां तु वर्णानां क्षमा बाह्येषु शत्रुषु ।
MT-22-338c	प्रायो धर्म इति प्रोक्तो हरेराज्ञाऽखिलस्य च ॥
MT-22-339a	इति भीमवचः श्रुत्वा ससोदर्यो युधिष्ठिरः ।
MT-22-339c	राक्षसस्कन्धमारूढः कृष्णया चाऽययौ पुनः ॥
MT-22-340a	पादेषु तेषु निवसत्सु हिमाचलस्य याम्याश्रितेषु पवमानसुतः कदाचित्‌ ।
MT-22-340c	धन्वी मृगाननुचरन्‌ सहसाऽऽससाद हाऽयोः सुतं नहुषमाजगरोरुरूपम्‌ ॥
MT-22-341a	पूर्वं हि वृत्रवधतोऽम्बुजनाळतन्तुसंस्थे शचीप्रणयिनि प्रविचिन्त्य देवाः ।
MT-22-341c	चक्रुस्त्रिलोकपतिमायुसुतं वरं च दत्वाऽक्षिगोचरतपोऽस्य बलं च सर्वम्‌ ॥
MT-22-342a	स सर्वसुरविप्रेन्द्रतपश्‍च बलमक्षयम्‌ ।
MT-22-342c	अवाप्य ववृधे नित्यं दर्पादैच्छच्छचीमपि ॥
MT-22-343a	स इन्द्रवचनाच्छच्या महर्षिगणवाहने ।
MT-22-343c	नियुक्तो वञ्चनायैव वाहयामास तानृषीन्‌ ॥
MT-22-344a	स शचीप्रतिषेधार्थमगस्त्येन महात्मना ।
MT-22-344c	वेदप्रामाण्यविषये पृष्टो नेत्याह मूढधीः।
MT-22-344e	प्रमाणमिति तेनोक्तः शिरस्येनं पदाऽहनत्‌ ॥
MT-22-345a	तदा भृगुं तस्य जटासु लीनं कदाऽपि तस्याक्षिपथं न यातम्‌ ।
MT-22-345c	आविश्य कञ्जप्रभवः शशाप व्रजाऽशु पापाजगरत्वमेव ॥
MT-22-346a	षष्ठे काले यस्त्वयाऽसादितः स्यात्‌ स ते वशं यातु बलाधिकोऽपि ।
MT-22-346c	यदा गृहीतं पुरुषं निहन्तुं न शक्ष्यसे यदि स त्वद्‌गृृहीतः ।
MT-22-346e	शक्तोऽपि नाऽत्मानमभिप्रमोचयेत्‌ तदाऽस्य स्यात्‌ त्वत्तपोऽग्र्यं बलं च ॥
MT-22-347a	सर्वदेवमुनीन्द्राणां यत्‌ तपस्त्वां समुपाश्रितम्‌ ।
MT-22-347c	तच्च सर्वं तमेवैति नात्र कार्या विचारणा ॥
MT-22-348a	यदा प्रश्नांस्त्वदीयांश्‍च कश्‍चित्‌ परिहरिष्यति ।
MT-22-348c	तदा गन्ताऽसि च दिवं विसृज्याऽजगरं तनुम्‌ ॥
MT-22-349a	स्मृतिश्‍च मत्प्रसादेन सर्वदा ते भविष्यति ।
MT-22-349c	भृगुदेहगतेनैवं शप्तः कमलयोनिना ॥
MT-22-350a	पपाताजगरो भूत्वा नहुषः क्षणमात्रतः ।
MT-22-350c	इन्द्रोऽप्यवाप स्वं स्थानमिष्ट्वा विष्णुं विपापकः ॥
MT-22-351a	धर्मवृद्ध्यर्थमेवैतत्‌ पापमासीच्छचीपतेः ।
MT-22-351c	नहि लोकावनं पापं त्रैलोक्येशस्य वज्रिणः ॥
MT-22-352a	वृत्रं हत्वा महानासेत्यादि वेदपदं च यत्‌ ।
MT-22-352c	क्वचित्‌ पापं च पुण्यानां वृद्धये भवति स्फुटम्‌ ॥
MT-22-353a	वृत्रहत्या यथेन्द्रस्य जाता धर्मस्य वृद्धये ।
MT-22-353c	देवानां वा मुनीनां वा भवेदेवं न वै नृणाम्‌ ॥
MT-22-354a	पापं यत्‌ पुण्यमेवैतदसुराणां विलोमतः ।
MT-22-354c	एवं स्कान्दे हि वचनं न पापं तच्छचीपतेः ॥
MT-22-355a	नान्यस्य पदमाप्स्यन्ति तद्‌ देवानां व्रतं परम्‌ ।
MT-22-355c	तस्मात्‌ ते नहुषं शक्रपदे विदधुरीश्‍वराः ॥
MT-22-356a	तस्मिन्नेवं निपतिते ब्रह्मणः शापकारणात्‌ ।
MT-22-356c	अष्टाविंशतिमे प्राप युगे भीमस्तमुल्बणम्‌ ॥
MT-22-357a	जानन्नेव तदीयं तत्‌ तप आदातुमीप्सया ।
MT-22-357c	यत्तत्‌ सुराणां सर्वेषां मुनीनां च तपः स्थितम्‌ ॥
MT-22-358a	तद्‌ गृहीतुं वशगवदिच्छयैवाऽस मारुतिः ।
MT-22-358c	देवानां हि नृजातानामल्पं व्यक्तं भवेद्‌ बलम्‌ ॥
MT-22-359a	इच्छया व्यक्ततां याति वायोरन्येषु तच्च न ।
MT-22-359c	नित्यव्यक्ता गुणा विष्णोरिति शास्त्रस्य निर्णयः ॥
MT-22-360a	एवमन्येऽपि हि गुणा मानुषादिषु जन्मसु ।
MT-22-360c	देवानां मानुषादौ तु शक्येऽप्यव्यक्तताकृतेः ॥
MT-22-361a	धर्मवृद्धिर्भवेत्‌ तेषां प्रीतो भवति केशवः ।
MT-22-361c	तन्मानुषे बले तस्य वराद्‌ वारितवत्‌ स्थिते ॥
MT-22-362a	दैवं बलं न शक्तोऽपि व्यक्तं चक्रे न मारुतिः ।
MT-22-362c	आत्ममोक्षाय न प्रश्नान्‌ व्याजहार स चाभिभूः ॥
MT-22-363a	विद्योपजीवनं धर्मो विप्राणामपि नो यतः ।
MT-22-363c	किमुत क्षत्रियस्येति जानन्नपि वृकोदरः ॥
MT-22-364a	तत्प्रश्नपरिहारेण नाऽत्ममोक्षं समैच्छत ।
MT-22-364c	अयतन्तमपि ह्येनं चालनायापि नाशकत्‌ ॥
MT-22-365a	पूर्णोऽपि सर्वलोकानां बलेन नहुषस्तदा ।
MT-22-365c	वेष्टयित्वैव तं भीमं स्थितोऽसौ नाशकत्‌ परम्‌ ॥
MT-22-366a	भ्रातृमात्रादिषु स्नेहात्‌ क्षिप्रमात्मविमोक्षणम्‌ ।
MT-22-366c	इच्छन्नपि न मोक्षाय यत्नं चक्रे वृकोदरः ॥
MT-22-367a	सर्वदेवमुनीन्द्राणां तप आदातुमत्रगम्‌ ।
MT-22-367c	भ्रात्रादिषु स्नेहवशान्न स्थातव्यमिहेत्यपि ॥
MT-22-368a	मन्वानः कालतो भङ्गं स्वयमेवैष यास्यति ।
MT-22-368c	आज्ञया वासुदेवस्य दार्ढ्याद्‌ देहस्य मे तथा ॥
MT-22-369a	स्रस्ताङ्गे पतिते सर्पे यास्यामीति विचिन्तयन्‌ ।
MT-22-369c	तस्थौ भीमो हरिं ध्यायन्‌ स्वभावान्न तदिच्छया ॥
MT-22-370a	तदैव ब्रह्मवचनात्‌ पूर्वोक्तात् केशवाज्ञया ।
MT-22-370c	बलं तपश्‍च सर्वस्य तत्स्थमायाद्‌ वृकोदरम्‌ ॥
MT-22-371a	पूरिते नहुषस्थेन तपसा च बलेन च ।
MT-22-371c	भीमे स नहुषोऽथाऽसीत्‌ स्रस्तभोगः शनैःशनैः ॥
MT-22-372a	गते भीमे निमित्तानि दृष्ट्वा राजा युधिष्ठिरः ।
MT-22-372c	पप्रच्छ क्व गतो भीम इति कृष्णां चलन्मनाः ॥
MT-22-373a	यातं मृगार्थं स निशम्य तस्यास्तदूरुवेगात्‌ पतितान्‌ नगेन्द्रान्‌ ।
MT-22-373c	दृष्ट्वा पथा तेन ययौ स तत्र दृष्ट्वा च सर्पावृतमन्वपृच्छत्‌ ॥
MT-22-374a	स कारणं नहुषात्‌ सर्वमेव शुश्राव तत्प्रश्नमशेषतश्‍च ।
MT-22-374c	भ्रातृस्नेहाद्‌ व्याकरोद्‌ धर्मसूनुस्तदैव सोऽप्यारुहत्‌ स्वर्गलोकम्‌ ॥
MT-22-375a	दिव्याम्बरे कुण्डलिनि स्वपूर्वे गते विमानेन स धर्मराजः ।
MT-22-375c	भीमश्‍चाऽयात्‌ स्वाश्रमायैव सर्वं युधिष्ठिरः कथयामास तत्र ॥
MT-22-376a	श्रुत्वा कृष्णा भ्रातरश्‍चास्य सर्वे सर्वे मुनीन्द्रा भीमसेनेऽतिभक्ताः ।
MT-22-376c	व्रीळां ययुर्भीमसेनग्रहेण तथाऽब्रुवन्‌ स्नेहतो भीमसेनम्‌ ॥
MT-22-377a	नैतादृशं साहसं तेऽनुरूपं शक्तोऽपि यत्‌ स्वात्मनो मोक्षणाय ।
MT-22-377c	नैवाऽचरो यत्नमतो निजानां महद्‌ दुःखं हृदये प्रार्पयस्त्वम्‌ ॥
MT-22-378a	मैवं पुनः कार्यमिति ब्रुवन्तः समाश्लिषन्‌ सर्व एवैत्य भीमम्‌ ।
MT-22-378c	ततोऽहोभिः कैश्‍चिदापुः कुरूणां राष्ट्रं पार्था मुनिमुख्यैः समेताः ॥
MT-22-379a	ततोऽमितौजा भगवानुपागमन्नारायणः सत्यभामासहायः ।
MT-22-379c	सम्पूजितः पाण्डवैस्तैः समेतश्‍चक्रेऽथ सौहार्दनिमित्तसत्कथाः ॥
MT-22-380a	कृष्णा च सत्या च परस्परं मुदा सम्भाषणं चक्रतुर्योषिदग्र्येे ।
MT-22-380c	परीक्षन्त्या सत्यया सर्ववेत्त्र्या निर्दोषया चोदिता प्राह कृष्णा ॥
MT-22-381a	स्त्रीधर्मानखिलांस्तत्र सत्यां निर्दोषसंविदम्‌ ।
MT-22-381c	ज्ञात्वाऽपि कृष्णा प्रोवाच लोकशिक्षार्थमेव तु ॥
MT-22-382a	क्रीडार्थमेव वचनं ज्ञात्वा सत्यासमीरितम्‌ ।
MT-22-382c	तस्यानुसारवाक्यानि तत्प्रीत्या एव साऽब्रवीत्‌ ॥
MT-22-383a	ततः कतिपयाहानि निरुष्यात्र जनार्दनः ।
MT-22-383c	ययौ सभार्यः स्वपुरीं पाण्डवाननुमान्य च ॥
MT-22-384a	ततः कदाचिन्मृगयां गतेषु पार्थेषु राजा सैन्धव आससाद ।
MT-22-384c	सकोटिकाश्यः सबलश्‍च तेषां वराश्रमं सोऽत्र ददर्श कृष्णाम्‌ ॥
MT-22-385a	ब्रजन्‌ विवाहार्थमसौ निशाम्य कृष्णां कोटिं प्रेषयित्वैव काश्यम्‌ ।
MT-22-385c	आयाहि मामित्यवदत्‌ सुपापस्तया निरस्तो जगृहे करे च ॥
MT-22-386a	तया धुतो निपपाताऽशु भूमौ पुनश्च सज्जोऽभ्यपतद्‌ विलज्जः ।
MT-22-386c	ततोऽसहायत्वत एव कृष्णा धौम्यायोक्त्वा साग्निरन्वेहि मेति ॥
MT-22-387a	समारुहत्‌ सैन्धवस्यैव यानं सुखं न यासीति तमीरयित्वा ।
MT-22-387c	तदा निमित्तानि निशाम्य पार्थाः समाययुस्त्वरयैवाऽश्रमाय ॥
MT-22-388a	श्रुत्वा दासीवचनात्‌ सर्वमेव चक्रुः क्षिप्रं सैन्धवस्यानुयानम्‌ ।
MT-22-388c	आक्रोशमानं भीमसेनेति धौम्यं दृष्ट्वा तस्याग्रे सैन्धवं चातिपापम्‌ ॥
MT-22-389a	चक्रुर्नादान्‌ सिंहवत्‌ पाण्डुपुत्रा दृष्ट्वा कृष्णा चावतरद्‌ रथात्‌ तदा ।
MT-22-389c	धौम्येन सार्धं सा ययौ चाऽश्रमाय सैन्यं पार्थास्तत्र निजघ्नुरोजसा ॥
MT-22-390a	अग्रे कृष्णां योऽवदत्‌ सिन्धुराजं याहीति तं कोटिकाश्यं सुपापम्‌ ।
MT-22-390c	छित्वा शिरो मृत्यवे भीमसेनो निवेदयामास तमः स चागात्‌ ॥
MT-22-391a	हत्वा सेनामखिलां सैन्धवस्य भीमार्जुनौ सयमं धर्मराजम्‌ ।
MT-22-391c	विसृज्य धावन्तमथानुजग्मतुर्जयद्रथं विरथं फल्गुनोऽकः ॥
MT-22-392a	पद्भ्यां धावन्तं भीमसेनो निगृह्य दत्वा प्रहारांश्‍च भृशं तमार्तम्‌ ।
MT-22-392c	आदायाधाद्‌ द्रौपदीपादयोश्‍च तं मोचयामास च धर्मसूनुः ॥
MT-22-393a	दासो द्रौपद्या अहमित्येव वाक्ये तेनैवोक्ते भीमसेनोऽप्यमुञ्चत्‌ ।
MT-22-393c	स व्रीळितोऽवाग्वदनो ययौ वनं पार्थाश्‍च तत्रोषुरतिप्रमोदिनः ॥
MT-22-394a	मार्कण्डेयस्तदाऽऽगत्य तेषामकथयत्‌ कथाः ।
MT-22-394c	बह्व्यश्‍चैव विचित्राश्‍च भाषात्रयसमन्विताः ॥
MT-22-395a	लोकदर्शनमाश्रित्य देवाश्‍च मुनयस्तथा ।
MT-22-395c	ब्रूयुः कथास्तत्र शिक्षा ग्राह्या नार्थाः कथञ्चन ॥
MT-22-396a	अर्थः समाधिभाषासु ग्राह्यः सर्वोऽप्यसंशयम्‌ ।
MT-22-396c	परदर्शनभाषासु ज्ञेयं तद्दर्शनं तथा ॥
MT-22-397a	ग्राह्यो नार्थो वैदिकं तु दर्शनं ग्राह्यमेव च ।
MT-22-397c	अन्यार्थो गुह्यभाषासु ग्राह्य एवं विनिर्णयः ॥
MT-22-398a	जयद्रथस्तु भीमेन तदा पञ्चशिखीकृतः ।
MT-22-398c	तपसा शिवमाराध्य वव्रे पाण्डवरोधनम्‌ ।
MT-22-398e	ऋतेऽर्जुनादर्जुनस्य तुष्टो हि तपसा शिवः ॥
MT-22-399a	वने वसत्स्वेव च पाण्डवेषु चक्रे यज्ञं पौण्डरीकाख्यमेव ।
MT-22-399c	संस्पर्धया राजसूयस्य राजा दुर्योधनो नाप्यसौ तत्कलार्हः ॥
MT-22-400a	दुर्योधनस्याऽज्ञया पाण्डवानां दुःशासनः प्रेषयामास तत्र ।
MT-22-400c	आगच्छतेत्यवमानाय तं तु भीमोऽवादीद्‌ रणयज्ञं स्वगम्यम्‌ ॥
MT-22-401a	ततो दिनैः कैश्‍चन धार्तराष्ट्राः सकर्णगान्धारनृपाः कुमन्त्रतः ।
MT-22-401c	सभार्यकाः पाण्डवान्‌ द्रौपदीं च महैश्‍वर्यं दर्शयित्वाऽवमन्तुम्‌ ॥
MT-22-402a	तै स्यन्दनैः काञ्चनरत्नचित्रैर्महागजैस्तुरगैः पत्तिभिश्‍च ।
MT-22-402c	स्वलङ्कृताश्‍चित्रमाल्यम्बराश्‍च विनिर्ययुर्द्वैतवनाय शीघ्रम्‌ ॥
MT-22-403a	गवां दृष्टिच्छद्मना निर्गतांस्तान्‌ ज्ञात्वा शक्रस्तेजसो भङ्गकामः ।
MT-22-403c	तत्सामर्थ्यं वरमस्मै प्रदाय तद्बन्धनायादिशच्चित्रसेनम्‌ ॥
MT-22-404a	स षष्टिसाहस्रकोटियूथपैर्गन्धर्वमुख्यैः संवृतोऽगात्‌ सरस्तत्‌ ।
MT-22-404c	यस्मिन्‌ स्नातुं वाञ्छति धार्तराष्ट्रस्तदाज्ञया पुरुषास्तानथोचुः ॥
MT-22-405a	स्नातुं समायास्यति धार्तराष्ट्रो राजेश्‍वरो निस्सरध्वं तदस्मात्‌ ।
MT-22-405c	तीर्थादाज्ञां धारयन्तश्‍च तस्येत्युक्ता गन्धर्वा जहसुस्तानथौच्चैः ॥
MT-22-406a	ऊचुर्वयं मानयामस्तदाज्ञां त्रिलोकानां यः पतिः शक्रदेवः ।
MT-22-406c	न मानुषाणामपि चक्रवर्तिनां किम्वल्पसारस्य सुयोधनस्य ॥
MT-22-407a	इतीरिते कुपितो धार्तराष्ट्रो जघान गन्धर्ववराञ्छरौघैः ।
MT-22-407c	जघ्नुः सकर्णा अपि तस्य सोदरा जघ्नुश्‍च ते धार्तराष्ट्रस्य सेनाम्‌ ॥
MT-22-408a	मुहूर्तमासीत्‌ सममेव युद्धं तेषां तदा धार्तराष्ट्रस्य चैव ।
MT-22-408c	पुरां भिन्दोर्वरतो मायया च गन्धर्ववीरा ववृधुस्ततः स्म ॥
MT-22-409a	तेजोभङ्गं तत्र सुयोधनस्य पार्थार्थमत्र प्रविधातुमेव च ।
MT-22-409c	बलं ददावब्जजः केशवश्‍च गन्धर्वाणां तेऽभ्ययुर्धार्तराष्ट्रान्‌ ॥
MT-22-410a	स चित्रसेनः प्रथमं कर्णमेव युयोध पार्थस्पर्धया तेन युद्ध्यन्‌ ।
MT-22-410c	कर्णो नाशक्नोद्‌ वचनाद्‌ भार्गवस्य रामस्य नित्यामितषड्‌गुणस्य ॥
MT-22-411a	स भग्नयानश्‍च विकर्णयानमास्थाय तस्यैव नियम्य वाजिनः ।
MT-22-411c	पराद्रवत्‌ तेन सहैव शीघ्रं दुर्योधनश्‍चित्रसेनं युयोध ॥
MT-22-412a	मुहूर्तमेनेन समं स युद्ध्यन्नन्यैर्गन्धर्वैर्बहुभिर्माययैव ।
MT-22-412c	भग्ने रथे भूमितळे स्थितः सन्‌ गृहीत आसीच्चित्रसेनेन सङ्खे ॥
MT-22-413a	महाबलो धार्तराष्ट्रोऽपि शक्रवराद्‌ विष्णोराज्ञया चाभिवृद्धे ।
MT-22-413c	स चित्रसेनेन धृतस्तदाऽसीद्‌ बद्धः पाशैर्वैद्युतैरिन्द्रदत्तैः ॥
MT-22-414a	तस्यानुजाः शकुनी राजभार्याः सर्वे बद्धाः शक्रभृत्यैः प्रणीताः ।
MT-22-414c	आदाय तानम्बरं सम्प्रयातेष्वरूरुवन्‌ पाण्डवान्‌ मन्त्रिणोऽस्य ॥
MT-22-415a	समीपमागत्य पृथासुतानां परिभूतं वः कुलं शक्रभृत्यैः ।
MT-22-415c	धृतः सभार्यः सानुजो धार्तराष्ट्रस्तं मोचयध्वं भ्रातरं भारताग्र्याः ॥
MT-22-416a	इत्युक्त ऊचे भीमसेनोऽग्रजं स्वं जाने राजन्‌ यादृशोऽयं विमर्दः ।
MT-22-416c	ऐश्‍वर्यं स्वं दर्शयन्‌ नः समागाद्‌ दुर्योधनस्तेजसो भङ्गमिच्छन्‌ ॥
MT-22-417a	विज्ञाय तेषां मन्त्रितं वज्रबाहुरेतच्चक्रे नात्र नः कार्यहानिः ।
MT-22-417c	दिव्यं ज्ञानं स्वात्मनो दर्शयन्‌ स एतावदुक्त्वा विरराम भीमः ॥
MT-22-418a	एकाहयज्ञे दीक्षितेनैव राज्ञा सम्प्रेषितो भीमसेनोऽर्जुनश्‍च ।
MT-22-418c	समाद्रेयौ चित्रसेनं रणे तौ विजित्य दुर्योधनमाश्‍वमुञ्चताम्‌ ॥
MT-22-419a	स चित्रसेनो वासवोक्तं च सर्वं कुमन्त्रितं धार्तराष्ट्रस्य चाऽह ।
MT-22-419c	पार्थस्य भीमस्य च तन्निशम्य सुव्रीळितो धृतराष्ट्रत्मजोऽभूत्‌ ॥
MT-22-420a	समाप्य यज्ञं च ततोऽभियातं सर्वे प्रापुर्धर्मराजं स चाऽशु ।
MT-22-420c	सम्पूज्य तूत्सृज्य च चित्रसेनमूचे गान्धारे न पुनः कार्यमीदृक्‌ ॥
MT-22-421a	स पाण्डवैर्मोचितः सानुजश्‍च सभार्यकः किञ्चिदतोऽपगम्य ।
MT-22-421c	सम्मेळनायोपविष्टश्‍च तत्र सुव्रीळितः सूतपुत्रं ददर्श ॥
MT-22-422a	स चाऽह दिष्ट्या जयसि राजन्निति सुयोधनम्‌ ।
MT-22-422c	व्रीळितो नेति तं चोक्त्वा यथावृत्तं सुयोधनः ॥
MT-22-423a	उक्त्वा प्रायोपवेशं च चक्रे तत्र सुदुःखितः ।
MT-22-423c	कर्णदुःशासनाभ्यां च सौबलेन च देविना ॥
MT-22-424a	अन्यैश्‍च याच्यमानोऽपि नैवोत्तस्थौ सुयोधनः ।
MT-22-424c	ततो निशायां प्राप्तायां स्वपक्षे प्रविषीदति ॥
MT-22-425a	मन्त्रयित्वाऽसुरैः कृत्या निर्मिता होमकर्मणा ।
MT-22-425c	शुक्रेणोत्पादिता कृत्या सा प्रसुप्तेषु मन्त्रिषु ॥
MT-22-426a	धार्तराष्ट्रं समादाय ययौ पाताळमाशु च ।
MT-22-426c	अथ सम्बोधयामासुर्दैत्या दुर्योधनं नृपम्‌ ॥
MT-22-427a	त्वं दिव्यः पुरुषो वीरः सृष्टोऽस्माभिः प्रतोषितात्‌ ।
MT-22-427c	तपसा शङ्कराद्‌ वज्रकायोऽवध्यश्‍च सर्वदा ॥
MT-22-428a	अस्माकं पक्षभूतस्त्वं देवानां चैव पाण्डवाः ।
MT-22-428c	इदानीं सर्वदेवानां वरात्‌ त्वं विजितो रणे ॥
MT-22-429a	वयं तथा करिष्यामो यथा जेष्यसि पाण्डवान्‌ ।
MT-22-429c	कृष्णेन निहतश्‍चैव नरकः कर्ण आस्थितः ॥
MT-22-430a	स च कृष्णार्जुनाभावं करिष्यति न संशयः ।
MT-22-430c	भीष्मादींश्‍च वयं सर्वानाविशाम जयाय ते ॥
MT-22-431a	तपसा वर्द्धयिष्यामस्त्वां कर्णादींश्‍च सर्वशः ।
MT-22-431c	तस्माद्‌ गत्वा पालयस्व राज्यं राजन्नपेतभीः ॥
MT-22-432a	इदं कस्यापि नाऽख्येयं सुगुप्तं भूतिवर्धनम्‌ ।
MT-22-432c	इत्युक्त्वा कृत्यया भूयः स्वस्थाने स्थापितो नृपः ॥
MT-22-433a	उमया निर्मितात्मार्द्धमुत्तरं हरनिर्मितम्‌ ।
MT-22-433c	ज्ञात्वैवावध्यतां चैव राज्ये बुद्धिं चकार सः ॥
MT-22-434a	नोवाच कस्यचित्‌ तेषु स्वानुभूतं सुयोधनः ।
MT-22-434c	प्रभातायां तु शर्वर्यां पुनः कर्णो वचोऽब्रवीत्‌ ॥
MT-22-435a	भृत्यैस्तवैव पार्थैर्यन्मोचितोऽसि परन्तप ।
MT-22-435c	तेन मान्योऽधिकं लोके यद्‌ भृत्या एव तादृशाः ।
MT-22-435e	किमु त्वं राजशार्दूल तदुत्तिष्ठ स्थिरो भव ॥
MT-22-436a	या च तेऽर्जुनमाहात्म्ये शङ्का सा व्यैतु मे शृणु ।
MT-22-436c	यावन्नैवार्जुनं हन्यां पादौ प्रक्षाळये स्वयम्‌ ॥
MT-22-437a	इत्युक्तोऽवरजैश्‍चैव सर्वैः शकुनिना तथा ।
MT-22-437c	याचितो रथमारुँह्य ययौ नागपुरं द्रुतम्‌ ॥
MT-22-438a	सकुण्डलं सकवचमवध्यं सूर्यनन्दनम्‌ ।
MT-22-438c	ज्ञात्वेन्द्र उभयं तस्मादैच्छदादातुमुत्तमम्‌ ॥
MT-22-439a	तद्‌ विज्ञाय रविः कर्णं स्वप्न उक्त्वा न्यवारयत्‌ ।
MT-22-439c	सर्वथा दास्य इत्युक्ते प्राहाऽदेयं वरायुधम्‌ ॥
MT-22-440a	ददौ चोत्कृत्य कवचं कुण्डले च शचीपतेः ।
MT-22-440c	अमोघां शक्तिमादाय ज्ञात्वैव द्विजरूपिणम्‌ ॥
MT-22-441a	ऋतेऽर्जुनादेकमेव वधिष्यस्यनयेति सः ।
MT-22-441c	दत्वा शक्तिं ययौ शक्रः सार्द्धं कवचकुण्डलैः ॥
MT-22-442a	पार्था विमुच्यैव सुयोधनं तं वने वसन्तो मुदिताः सदैव ।
MT-22-442c	सहारणीभाण्डमथो मृगेण हृतं द्विजस्याऽशु निशम्य चान्वयुः ॥
MT-22-443a	तस्मिन्नदृश्ये तृषिता एकैक उदकार्थिनः ।
MT-22-443c	ययुर्युधिष्ठिरमृते सुप्तास्ते धर्ममायया ॥
MT-22-444a	अदृश्येनैव धर्मेण वारिता वारिपायिनः ।
MT-22-444c	क्षत्रधर्मस्य रक्षार्थं न तत्प्रश्नान्‌ विदां वराः ॥
MT-22-445a	व्याचक्रुः शक्तिमन्तोऽपि पानीयार्थमरिन्दमाः ।
MT-22-445c	न विप्राणां च धर्मोऽयं विद्याया उपजीवनम्‌ ॥
MT-22-446a	क्षत्रियाणां तु किमुत प्रसभं तेन ते पपुः ।
MT-22-446c	देवा अपि मनुष्येषु जाताः सुबलिनोऽपि हि ।
MT-22-447a	मानुषेणैव भावेन युक्ताः स्युः केशवादृते ।
MT-22-447c	कार्येष्वेषां क्रमेणैव व्यक्तिमायान्ति सद्गुणाः ॥
MT-22-448a	अतो भीमार्जुनौ धर्मादत्युत्तमबलावपि ।
MT-22-448c	देवमायां समाश्रित्य धर्मेण स्वापितौ क्षणात्‌ ॥
MT-22-449a	मुहूर्तमेव सा माया तयोराच्छादनक्षमा ।
MT-22-449c	ततः प्रबुद्धयोर्धर्मो नैव शक्तिशतांशभाक्‌ ॥
MT-22-450a	उक्तं पाद्मपुराणे च तदेतत्‌ सर्वमञ्जसा ।
MT-22-450c	तस्मान्नाशक्तिरनयोः सम्भाव्याः भीमपार्थयोः ॥
MT-22-451a	धर्मात्मजोऽथाऽजगामोदकान्तं दृष्ट्वा भ्रातॄंस्तत्र दुःखाभितप्तः ।
MT-22-451c	इच्छन्‌ पातुं वारि संवारितश्‍च पित्रा बकाकारमितेन नापात्‌ ॥
MT-22-452a	अर्थे भ्रातॄणामैच्छदसौ तदीयप्रश्नप्रतिव्याहरणं दयाळुः ।
MT-22-452c	ततो धर्मो यक्षतनुः स भूत्वा प्रश्नांश्‍चक्रे व्याकरोत्‌ तान्‌ स पार्थः ॥
MT-22-453a	ततस्तुष्टो वरमस्मै ददौ स एकोत्थानं भ्रातृमध्ये स वव्रे ।
MT-22-453c	यद्येकः स्यान्नकुलोऽस्त्वित्यथाऽह तुष्टो धर्मः कथमेतत्‌ कृतं ते ।
MT-22-454a	अतिप्रीतिर्भीमसेने तवास्ति बली चासौ राज्यहेतुस्तव स्यात्‌ ॥
MT-22-454c	इत्युक्त ऊचे माद्रिपुत्रं विहाय कुन्तीपुत्रो न मयोत्थापनीयः ।
MT-22-455a	स एवमुक्तो नितरां प्रीयमाण उत्थापयामास च तान्‌ समस्तान्‌ ॥
MT-22-455c	यथेष्टरूपप्राप्तिमेषां पुनश्‍च स्वकामतो निजरूपाप्तिमादात्‌ ।
MT-22-456a	अज्ञातवासेऽज्ञाततां सर्वदैव ददौ तेषां प्रीत इवाऽनृशंस्यात्‌ ।
MT-22-456c	एवं क्रीडन्‌ पुत्र इत्यात्मनैव यशोधर्मावात्मनो वर्द्धयन्‌ सः ॥
MT-22-457a	युधिष्ठिरात्मनस्तस्य यशोधर्मविवृद्धये ।
MT-22-457c	कृत्वाऽरण्यपहारादि पुनर्दत्वा च तत्‌ स्वयम्‌ ।
MT-22-457e	दातुं विप्राय तद्धस्ते ययौ धर्मो दिवं पुनः ॥
MT-22-458a	ततो राजा भीमसेनार्जुनौ च सार्द्धं यमाभ्यामरणीं प्रदाय ।
MT-22-458c	मुदा युताः कृष्णया सार्धमेव सन्तुष्टुवुः कृष्णमनन्तमच्युतम्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये अरणीप्राप्तिर्नाम द्वाविंशोऽध्यायः ॥ 22 ॥

Adhyaya 23

अथ त्रयोविंशोऽध्यायः

MT-23-001a	नारायणानुग्रहतो यथावन्निस्तीर्य तान्‌ द्वादशाब्दान्‌ वने ते ।
MT-23-001c	विसृज्य च ब्राह्मणादीन्सधौम्यानज्ञातवासाय ततो मनो दधुः ॥
MT-23-002a	गत्वा विराटस्य पुरीं निधाय हेतीः शम्यां छन्नरूपा बभूवुः ।
MT-23-002c	यतिः सूदः षण्ढवेषोऽश्वसूतवेषो गोपो गन्धकर्त्री च जाताः ॥
MT-23-003a	सर्वे विराटं ययुरत्र देववत्‌ सम्भावितास्तेन शुभोरुलक्षणाः ।
MT-23-003c	युधिष्ठिरस्यैव शुश्रूषणं ते चक्रुर्हृदा वासुदेवस्य नान्यत्‌ ॥
MT-23-004a	परपाको गृहस्थस्य क्षत्रियस्य विशेषतः ।
MT-23-004c	न योग्य इति सूदस्य बभ्रे वेषं वृकोदरः ॥
MT-23-005a	वैदिकव्यवहारेषु ज्ञानाधिक्यप्रसिद्धितः ।
MT-23-005c	जानीयुर्भीम इत्येव शूद्रवेषस्ततोऽभवत्‌ ॥
MT-23-006a	स्वीयं वेदविदां सर्वं देवेशानां च किं पुनः ।
MT-23-006c	अतस्तेऽन्याश्रयं नैव चक्रुस्स्वबलसंश्रयात्‌ ॥
MT-23-007a	शापादेवार्जुनः षण्डवेषोऽभून्नकुलस्तथा ।
MT-23-007c	क्षत्रियानन्तरत्वात्तु सूतजातेस्तथाऽभवत्‌ ॥
MT-23-008a	सूतस्यानन्तरत्वात्तु वैश्यजातेस्तथाऽभवत्‌ ।
MT-23-008c	सहदेवो वैश्यजातिर्गोपालस्तेषु चोत्तमः ।
MT-23-008e	ततो गोपालतामाप यतिः पूज्योऽखिलैर्यतः ॥
MT-23-009a	यतिरासीत् धर्मजोऽतः सोऽभ्यासार्थं सदैव च ।
MT-23-009c	अक्षासक्तोऽभवत्पश्‍चात्‌ दर्शयिष्यन्‌ स्वशिष्टताम्‌ ॥
MT-23-010a	भीमसेनसधर्मार्थं शूद्रा सैरन्ध्रिकाऽभवत्‌ ।
MT-23-010c	द्रौपदी भर्तृसाधर्म्यं स्त्रीणां धर्मो यतस्सदा ॥
MT-23-011a	अथाऽजगाम मल्लकः समस्तभूमिमण्डले ।
MT-23-011c	वरेण योऽजितो जयी शिवस्य सञ्जगर्ज च ॥
MT-23-012a	तमीक्ष्य सर्वमल्लका विराटराजसंश्रयाः ।
MT-23-012c	प्रदुद्रुवुर्भयार्दितास्तदाऽवदद्‌ युधिष्ठिरः ॥
MT-23-013a	य एष सूद आशु तं निहत्य मल्लमोजसा ।
MT-23-013c	यशस्तवाभिवर्धयेत्‌ समाह्वयाद्य तं नृप ॥
MT-23-014a	इतीरिते समाहुतो जगाद मारुतिर्वचः ।
MT-23-014c	प्रसादतो हरेरहं निसूदयेऽद्य मल्लकम्‌ ॥
MT-23-015a	समस्तदेववृन्दतो महान्‌ य एव केशवः ।
MT-23-015c	समस्तदेवनामवांस्तदीयभक्तितो बलम्‌ ॥
MT-23-016a	य एव देवनामधा इति श्रुतिर्जगाद हि ।
MT-23-016c	महांश्‍च देव एष तत्स मे जयं विधास्यति ॥
MT-23-017a	युधिष्ठिराभिधश्‍च यो युधिष्ठिरे स्थितः सदा ।
MT-23-017c	त्वयि स्थितस्त्वमित्यसौ सदाऽभिधीयते हरिः ॥
MT-23-018a	इति ब्रुवाणो मल्लं तमभियातो वृकोदरः ।
MT-23-018c	अनयन्मृत्युलोकाय बलाढ्यैरपि दुर्जयम्‌ ॥
MT-23-019a	एवं निवसतां तत्र पाण्डवानां महात्मनाम्‌ ।
MT-23-019c	संवत्सरे द्विमासोने विजित्य दिश आगतः ।
MT-23-019e	कीचको मत्स्यनृपतेः स्यालो बलवतां वरः ॥
MT-23-020a	स द्रौपदीं वीक्ष्य मनोभवार्तः सम्प्रार्थयामास तया निरस्तः ।
MT-23-020c	मासे गते भगिनीं स्वां सुदेष्णां सम्प्रार्थयामास तदर्थमेव ॥
MT-23-021a	तया निषिद्धोऽपि पुनःपुनस्तां यदा ययाचेऽथ च साऽऽह कृष्णाम्‌ ।
MT-23-021c	समानयाऽश्‍वेव सुरां मदर्थमितीरिता नेति भीताऽवदत्‌ सा ॥
MT-23-022a	बलात् तया प्रेरिता तद्‌गृृहाय यदाऽगमत् तेन हस्ते गृहीता ।
MT-23-022c	विधूय तं प्राद्रवत्सा सभायै स्मृत्वाऽऽदित्यस्थं वासुदेवं परेशम्‌ ॥
MT-23-023a	अनुद्रुत्यैनां पातयित्वा पदा स सन्ताडयामास तदा रविस्थितः ।
MT-23-023c	नारायणो हेतिनामैव रक्षो न्ययोजयत्तददृश्यं समागात्‌ ॥
MT-23-024a	वायुस्तमाविश्य तु कीचकं तं न्यपातयत्तां समीक्ष्यैव भीमः ।
MT-23-024c	चुकोप वृक्षं च समीक्षमाणं तं वारयामास युधिष्ठिरोऽग्रजः ॥
MT-23-025a	कृष्णा रात्रौ भीमसकाशमेत्य हन्तुं पापं कीचकं प्रैरयत्तम्‌ ।
MT-23-025c	भीमस्य बुद्ध्या निशि सा कीचकं च जगाद गन्तुं शून्यगृहे स चागात्‌ ॥
MT-23-026a	तत्रैनमासाद्य तु भीमसेनो विजित्य तं बाहुयुद्धे निहत्य ।
MT-23-026c	शिरो गुदे पाणिपादौ च तस्य प्रवेशयामास विमृद्य वीरः ॥
MT-23-027a	अवध्यं तं निहतं वीक्ष्य तस्य पञ्चोत्तरं शतमेवानुजानाम्‌ ।
MT-23-027c	सर्वं वराच्छङ्करस्य ह्यवध्यं सहैव कृष्णां तेन दग्धुं बबन्ध ॥
MT-23-028a	सा नीयमाना कीचकैस्संरुराव श्रुत्वैव तं भीमसेनो महान्तम्‌ ।
MT-23-028c	उद्धृत्य वृक्षं तेन जघान सर्वानादाय कृष्णां पुनरागात्‌ पुरं च ॥
MT-23-029a	एवं यत्नात्तपसा तैरवाप्तो वरश्शिवादजयत्वं रणेषु ।
MT-23-029c	अवध्यता चैव षडुत्तरास्ते शतं हता भीमसेनेन सङ्खे ॥
MT-23-030a	गन्धर्व इत्येव निहत्य सर्वान्‌ मुमोद भीमो द्रौपदी चाऽथ कृष्णाम्‌ ।
MT-23-030c	याहीत्यूचे तां सुदेष्णा भयेन त्रयोदशाहं पालयेत्याह तां सा ॥
MT-23-031a	अस्त्वित्येनामाह भयात्‌ सुदेष्णा तथाऽवसन्‌ पूर्णमब्दं च तेऽत्र ।
MT-23-031c	तदा पार्थान्‌ प्रविचित्याखिलायां पृथ्व्यां छन्नान्‌ धार्तराष्ट्रस्य दूताः ॥
MT-23-032a	अविज्ञाय प्रययुर्धार्तराष्ट्रमूचुर्हतं कीचकं योषिदर्थे ।
MT-23-032c	तेनावदद्‌ द्रौपदीकारणेन दुर्योधनो निहतं कीचकं तम्‌ ॥
MT-23-033a	भीमेनागुस्तत्र दुर्योधनाद्या भीष्मादिभिः सह कर्णेन चैव ।
MT-23-033c	अग्रे ययौ तत्र योद्धुं सुशर्मा स गा विराटस्य समाजहार ॥
MT-23-034a	श्रुत्वा विराटोऽनुययौ ससेनस्तं पाण्डवाश्‍चानुययुर्विनाऽर्जुनम्‌ ।
MT-23-034c	विजित्य सङ्खे जगृहे विराटं तदा सुशर्मा तमयाद्‌ वृकोदरः ॥
MT-23-035a	स तस्य सेनां विनिहत्य मात्स्यं विमोच्य जग्राह सुशर्मराजम्‌ ।
MT-23-035c	युधिष्ठिरो मोचयामास तं च ततो रात्रौ न्यवसन्‌ बाह्यतस्ते ॥
MT-23-036a	ततोऽपरदिने सर्वे भीष्मद्रोणपुरस्सराः ।
MT-23-036c	रहितं कीचकैर्मात्स्यं शक्यं मत्वाऽभिनिर्ययुः ॥
MT-23-037a	कीचकस्य हिडिम्बस्य बककिर्मीरयोरपि ।
MT-23-037c	जरासन्धस्य नृपतेः कंसादीनां च सर्वशः ॥
MT-23-038a	न बाधनाय भीष्माद्या अपि शेकुः कथञ्चन ।
MT-23-038c	तस्मात्ते कीचकं शान्तं श्रुत्वा मात्स्यं ययुर्युधे ॥
MT-23-039a	यतिष्ये रक्षितुं भीमाद्धार्तराष्ट्रानिति स्वकाम्‌ ।
MT-23-039c	सत्यां कर्तुं प्रतिज्ञां तु ययौ द्रोणः सपुत्रकः ॥
MT-23-040a	यदि युद्धाय निर्यान्ति ज्ञाताः स्युः पाण्डवास्तदा ।
MT-23-040c	न चेद्विराटमनतं नमयिष्यामहे वयम्‌ ।
MT-23-040e	इति मत्वा विराटस्य जगृहुर्गाः समन्ततः ॥
MT-23-041a	तदोत्तरः सारथित्वे प्रकल्प्य पार्थं ययौ तान्निशाम्यैव भीतः ।
MT-23-041c	ततोऽर्जुनः सारथिं तं विधाय कृच्छ्रेण संस्थाप्य च तं ययौ कुरून्‌ ॥
MT-23-042a	आदाय गाण्डीवमथ ध्वजं च हनूमदङ्कं सदरोऽग्रतो गाः ।
MT-23-042c	निवर्त्य युद्धाय ययौ कुरूंस्तान्‌ जिग्ये सर्वान्‌ द्वैरथेनैव सक्तान्‌ ॥
MT-23-043a	एकीभूतान्‌ पुनरेवानुयातान्‌ सम्मोहनास्त्रेण विमोहयित्वा ।
MT-23-043c	जग्राह तेषामुत्तरीयाण्यृते तु भीष्मस्य वेदास्त्रघातं स एव ॥
MT-23-044a	विधाय भीष्मं विरथं जगाम तदा श्रुत्वा मत्स्यपतिर्जितान्‌ कुरून्‌ ।
MT-23-044c	मुमोद पुत्रेण जिता इति स्म तदाऽऽह षण्ढेन जितान्‌ युधिष्ठिरः ॥
MT-23-045a	तदा क्रुद्धः प्राहरत्तं विराटः सोऽक्षेण तद्भीमधनञ्जयाभ्याम्‌ ।
MT-23-045c	श्रुतं तदा कुपितौ तौ निशम्य न्यवारयत्तावपि धर्मसूनुः ॥
MT-23-046a	निजस्वरूपेण समास्थितान् नो यदि स्म नासौ प्रणिपातपूर्वकम्‌ ।
MT-23-046c	क्षमापयेद्वध्य इत्यात्मरूपं समास्थितास्तस्थुरथापरे दिने ॥
MT-23-047a	तदा विराटासनमास्थितं नृपं युधिष्ठिरं वीक्ष्य विराट आह ।
MT-23-047c	किमेतदित्यूचिवानुत्तरोऽस्मै तान्‌ पाण्डवान्‌ गोग्रहणे च वृत्तम्‌ ॥
MT-23-048a	ततो विराटो भयकम्पिताङ्गः प्रणम्य पार्थाञ्छरणं जगाम ।
MT-23-048c	ददौ च कन्यामुत्तरां फल्गुनाय पुत्रार्थमेव प्रतिजग्राह सोऽपि ॥
MT-23-049a	एवं विराटं मोचयित्वैव गाश्‍च तमस्यन्धे कीचकान्पातयित्वा ।
MT-23-049c	प्राप्तो धर्मः सुमहान्वायुजेन तस्यानु पार्थेन च गोविमोक्षणात्‌ ॥
MT-23-050a	अयातयन्‌ केशवायाथ दूतान्सहाभिमन्युः सोऽपि रामेण सार्धम्‌ ।
MT-23-050c	आगादनन्तानन्दचिद्वासुदेवो विवाहयामासुरथाभिमन्युम्‌ ॥
MT-23-051a	आसीन्महानुत्सवस्तत्र तेषां दाशार्हवीरैः सह पाण्डवानाम्‌ ।
MT-23-051c	सपाञ्चालानां वासुदेवेन सार्धमज्ञातवासं समतीत्य मोदताम्‌ ॥
MT-23-052a	दुर्योधनाद्या सूतपुत्रेण सार्धं ससौबलेया युधि पार्थपीडिताः ।
MT-23-052c	भीष्मादिभिः सार्धमुपेत्य नागपुरं मन्त्रं मन्त्रयामासुरत्र ॥
MT-23-053a	अज्ञातवासे फल्गुनो नोऽद्य दृष्टस्तस्मात्‌ पुनर्यान्तु पार्था वनाय ।
MT-23-053c	इति ब्रुवाणानाह भीष्मोऽभ्यतीतमज्ञातवासं द्रोण आहैवमेव ॥
MT-23-054a	तयोर्वाक्यं ते त्वनादृत्य पापा वनं पार्थाः पुनरेव प्रयान्तु ।
MT-23-054c	इति दूतं प्रेषयामासुरत्र जानन्ति विप्रा इति धर्मजोऽवदत्‌ ॥
MT-23-055a	सौरमासानुसारेण धार्तराष्ट्रा अपूर्णताम्‌ ।
MT-23-055c	आहुश्‍चान्द्रेण मासेन पूर्णः कालोऽखिलोऽप्यसौ ॥
MT-23-056a	दिनानामधिपस्सूर्यः पक्षमासाब्दपः शशी ।
MT-23-056c	तस्मात्‌ सौम्याब्दमेवात्र मुख्यमाहुर्मनीषिणः ॥
MT-23-057a	सौम्यं कालं ततो यज्ञे गृह्णन्ति नतु सूर्यजम्‌ ।
MT-23-057c	तदेतदविचार्यैव लोभाच्च धृतराष्ट्रजैः ॥
MT-23-058a	राज्यंं न दत्तं पार्थेभ्यः पार्थाः कालस्य पूर्णताम्‌ ।
MT-23-058c	ख्यापयन्तो विप्रवरैरुपप्लाव्यमुपाययुः ॥
MT-23-059a	सवासुदेवा अखिलैश्‍च यादवैः पाञ्चालमात्स्यैश्‍च युताः सभार्याः ।
MT-23-059c	उपप्लाव्ये ते कतिचिद्दिनानि वासं चक्रुः कृष्णसंशिक्षितार्थाः ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये अज्ञातवाससमाप्तिर्नाम त्रयोविंशोऽध्यायः ॥ 23 ॥

Adhyaya 24

अथ चतुर्विंशोऽध्यायः

MT-24-001a	ततः सम्मन्त्र्यानुमते कृष्णस्य स्वपुरोहितम्‌ ।
MT-24-001c	द्रुपदः प्रेषयामास धृतराष्ट्राय शान्तये ॥
MT-24-002a	स गत्वा धृतराष्ट्रं तं भीष्मद्रोणादिभिर्युतम्‌ ।
MT-24-002c	उवाच न विरोधस्त उत्पाद्यो धर्मसूनुना ॥
MT-24-003a	यस्य भीमार्जुनौ योधौ नेता यस्य जनार्दनः ।
MT-24-003c	श्रुतास्ते भीमनिहता जरासन्धादयोऽखिलाः ॥
MT-24-004a	यथा च रुद्रवचनादवध्या राक्षसाधिपाः ।
MT-24-004c	तीर्थविघ्नकराः सर्वतीर्थान्याच्छाद्य संस्थिताः ॥
MT-24-005a	तिस्रः कोट्यो महावीर्या भीमेनैव निसूदिताः ।
MT-24-005c	भ्रातॄणां ब्राह्मणानां च लोकानां च हितैषिणा ॥
MT-24-006a	ततो हि सर्वतीर्थानि गम्यान्यासन्‌ नृणां क्षितौ ।
MT-24-006c	यथा जटासुरः पापः शर्वाणीवरसंश्रयात्‌ ॥
MT-24-007a	अवध्यो विप्ररूपेण वञ्चयन्नेव पाण्डवान्‌ ।
MT-24-007c	ज्ञात्वाऽपि भीमसेनेन विप्ररूपस्य नो वधः ॥
MT-24-008a	योग्य इत्यहतो भीमे मृगयार्थं गते क्वचित्‌ ।
MT-24-008c	यमौ युधिष्ठिरं कृष्णां चाऽदायैव पराद्रवत्‌ ॥
MT-24-009a	दृष्टो भीमेन तांस्त्यक्त्वा संसक्तस्तेन सङ्गरे ।
MT-24-009c	निपात्य भूमौ पादेन सञ्चूर्णितशिरास्तमः ॥
MT-24-010a	जगाम किमु ते पुत्राः शक्या हन्तुमिति स्म ह ।
MT-24-010c	निवातकवचाश्‍चैव हताः पार्थेन ते श्रुताः ॥
MT-24-011a	जानासि च हरेर्वीर्यं यस्येदमखिलं वशे ।
MT-24-011c	सब्रह्मरुद्रशक्राद्यं चेतनाचेतनात्मकम्‌ ॥
MT-24-012a	तस्मादेतैः पालितस्य धर्मजस्य स्वकं वसु ।
MT-24-012c	दीयतामिति तेनोक्तो धृतराष्ट्रो नचाकरोत्‌ ॥
MT-24-013a	ततः सहैव यदुभिः कृष्णं द्वारवतीं गतम्‌ ।
MT-24-013c	युद्धसाहाय्यमिच्छन्तौ धार्तराष्ट्रधनञ्जयौ ॥
MT-24-014a	युगपद्‌ ययतुस्तत्र वेगेनाजयदर्जुनम्‌ ।
MT-24-014c	दुर्योधनः शिरस्थान आसीनोऽभूद्धरेस्तदा ॥
MT-24-015a	दर्पान्नाहं राजराज उपास्ये पादयोरिति ।
MT-24-015c	तयोरागमनं पूर्वं ज्ञात्वैव हि हरिः प्रभुः ॥
MT-24-016a	असुप्तः सुप्तवच्छिश्ये तत्रातिष्ठद्‌ धनञ्जयः ।
MT-24-016c	प्रणम्य पादयोः प्रह्वो भक्त्युद्रेकात्‌ कृताञ्जलिः ॥
MT-24-017a	तमैक्षत्‌ प्रथमं देवो जानन्नपि सुयोधनम्‌ ।
MT-24-017c	स्वागतं फल्गुनेत्युक्ते पूर्वमागामहं त्विति ॥
MT-24-018a	आह दुर्योधनस्तं च स्वागतेनाभ्यपूजयत्‌ ।
MT-24-018c	तयोरागमने हेतुं श्रुत्वा प्राह जनार्दनः ॥
MT-24-019a	एकः पूर्वागतोऽत्रान्यः पूर्वदृष्टो मया यतः ।
MT-24-019c	समं करिष्ये युवयोरेकत्राहं निरायुधः ॥
MT-24-020a	अन्यत्र दशलक्षं मे पुत्राः शूराः पदातयः ।
MT-24-020c	इत्युक्ते फल्गुनः कृष्णं वव्रे तद्भक्तिमान्‌ यतः ॥
MT-24-021a	अन्यस्तत्राभक्तिमत्त्वाद्‌ वव्रे गोपान्‌ प्रयुद्ध्यतः ।
MT-24-021c	पार्थानामेव साहाय्यं करिष्यन्नपि केशवः ॥
MT-24-022a	तस्याभक्तिं दर्शयितुं चक्रे समवदीश्‍वरः ।
MT-24-022c	ततः पार्थेन सहितः पाण्डवान्‌ केशवो ययौ ॥
MT-24-023a	दुर्योधनो ययौ रामं स भयात्‌ केशवस्य तम् ।
MT-24-023c	न साहाय्यं करोमीति प्राह तत्स्नेहवानपि ॥
MT-24-024a	उपप्लाव्ये सभायां हि त्वत्पक्षीयं वचो ब्रुवन्‌ ।
MT-24-024c	निराकृतः सात्यकिना समक्षं केशवस्य च ॥
MT-24-025a	ततो दुर्योधनं नायात्‌ स च हार्दिक्यसंयुतः ।
MT-24-025c	जगाम हस्तिनपुरमक्षोहिण्यो दशाभवन्‌ ॥
MT-24-026a	एका च धार्तराष्ट्रस्य नानादेश्यैर्नृपैर्युताः ।
MT-24-026c	सप्त पाण्डुसुतानां च मात्स्यद्रुपदकेकयैः ॥
MT-24-027a	धृष्टकेतुजरासन्धसुतकाशीनृपैर्युताः ।
MT-24-027c	पुरुजित्‌ कुन्तिभोजश्‍च चेकितानश्‍च सात्यकिः ॥
MT-24-028a	पाण्डवान्‌ सेनया युक्ताः समीयुर्देवपक्षिणः ।
MT-24-028c	विन्दानुविन्दावावन्त्यौ जयत्सेनोऽन्यकेकयाः ॥
MT-24-029a	क्षेमधूर्तिर्दण्डधारः कलिङ्गोऽम्बष्ठ एव च ।
MT-24-029c	श्रुतायुरच्युतायुश्‍च बृहद्बलसुदक्षिणौ ॥
MT-24-030a	श्रुतायुधः सैन्धवश्‍च राक्षसोऽलम्बुसस्तथा ।
MT-24-030c	अलायुधोऽलम्बलश्‍च दैत्या दुर्योधनं ययुः ॥
MT-24-031a	गत्वा दुर्योधनाहूतो भगदत्तोऽपि तं ययौ ।
MT-24-031c	सपुत्रपौत्रो बाह्लीको भीष्मद्रोणकृपा अपि ॥
MT-24-032a	प्रीत्यर्थं धृतराष्ट्रस्य बभूवुस्तत्सुतानुगाः ।
MT-24-032c	पाण्ड्यश्‍च वीरसेनाख्यः पाण्डवानेव संश्रितः ॥
MT-24-033a	शल्यं च पाण्डवानेव यान्तं ज्ञात्वा सुयोधनः ।
MT-24-033c	सुसभाः कारयामास सर्वभोगसमन्विताः ॥
MT-24-034a	ता युधिष्ठिरक्लृप्ताः स मत्वा शल्योऽब्रवीदिदम्‌ ।
MT-24-034c	य एताः कारयामास तदभीष्टं करोम्यहम्‌ ॥
MT-24-035a	लीनः श्रुत्वा धार्तराष्ट्रः सत्यं कुर्वित्यभाषत ।
MT-24-035c	देहि मे युद्धसाहाय्यमिति सोऽपि यशोऽर्थयन्‌ ॥
MT-24-036a	रक्षार्थमात्मवाक्यस्य तथेत्येवाभ्यभाषत ।
MT-24-036c	स पाण्डवांस्ततो गत्वा तैरनुज्ञात एव च ॥
MT-24-037a	तेजोवधार्थं कर्णस्य धनञ्जयकृतेऽर्थितः ।
MT-24-037c	तथेत्युक्त्वा ययौ धर्मनन्दनं कौरवान्‌ प्रति ॥
MT-24-038a	सञ्जयं प्रेषयामास धृतराष्ट्रोऽथ शान्तये ।
MT-24-038c	पाण्डवान्‌ प्रत्यधर्मं च युद्धं स प्रत्यपादयत्‌ ॥
MT-24-039a	हठवादेऽवदद्‌ भीमो यं धर्मं द्रौपदी तथा ।
MT-24-039c	तमेवोक्त्वा धर्मजस्तु चकार च निरुत्तरम्‌ ॥
MT-24-040a	कृष्णोऽपि तस्य धर्मस्य प्रामाण्यं प्रत्यपादयत्‌ ।
MT-24-040c	ततो निरुत्तरः कृष्णं पाण्डवांश्‍च प्रणम्य सः ॥
MT-24-041a	धृतराष्ट्रं ययौ तं च विनिन्द्य प्रययौ गृहम्‌ ।
MT-24-041c	निन्दितः सञ्जयेनासावाहूय विदुरं निशि ॥
MT-24-042a	पप्रच्छ सोऽवदद्‌ धर्मं पार्थानां राज्यदापनम्‌ ।
MT-24-042c	ऐहिकस्य सुखस्यापि कारणं तदनिन्दितम्‌ ॥
MT-24-043a	अन्यथा सर्वपुत्राणां नाशं धर्मातिलङ्गनम्‌ ।
MT-24-043c	तत्र भावमकृत्वा स ज्ञानादिच्छन्नघक्षयम्‌ ॥
MT-24-044a	विष्णोः स्वरूपं पप्रच्छ सोऽस्मरच्च सनातनम्‌ ।
MT-24-044c	स आगत्यावदत्‌ तत्वं विष्णोर्मायाविनः शुभा ॥
MT-24-045a	न गतिश्‍चेत्यथ प्रातः सञ्जयः पाण्डवोदितम्‌ ।
MT-24-045c	अवदद्‌ धृतराष्ट्राय सभायां कुरुसन्निधौ ॥
MT-24-046a	तच्छ्रुत्वा स तु भीतोऽपि पुत्रस्नेहानुगो नृपः ।
MT-24-046c	राज्यं नादात्‌ पाण्डवानां ततो धर्मसुतो नृपः ॥
MT-24-047a	यदुक्तवान्‌ सञ्जयाय यदि दित्सति नः पिता ।
MT-24-047c	राज्यं तदा त्वमागच्छ विदुरो वा न चेन्नच ॥
MT-24-048a	तावथानागतौ ज्ञात्वा मन्त्रयामास शौरिणा ।
MT-24-048c	सोऽप्याहाहं गमिष्यामि सभायामृषिसन्निधौ ॥
MT-24-049a	वक्ष्ये पथ्यानि युक्तानि यदि नासौ ग्रहीष्यति ।
MT-24-049c	वध्यः सर्वस्य लोकस्य स भवेत्‌ सर्वधर्महा ॥
MT-24-050a	इत्युक्ते वैरमात्मोत्थं लोकमध्ये प्रहापयन्‌ ।
MT-24-050c	लोकसङ्‌ग्रहणार्थाय भीमसेनोऽब्रवीद्‌ वचः ॥
MT-24-051a	नास्मन्निमित्तनाशः स्यात्‌ कुलस्यापि वयं कुलम्‌ ।
MT-24-051c	रक्षितुं धार्तराष्ट्रस्य भवेमाधश्‍चरा इति ॥
MT-24-052a	इच्छताऽप्यखिलान्‌ हन्तुं धार्तराष्ट्रान्‌ दृढात्मना ।
MT-24-052c	भीमेनोक्तो वासुदेवो लोकसङ्‌ग्रहणेच्छया ॥
MT-24-053a	वधं तेषां धर्ममेव लोके ज्ञापयितुं हरिः ।
MT-24-053c	आक्षिपन्निव भीमं तं युद्धाय प्रेरयद्‌ दृढम्‌ ॥
MT-24-054a	अभिप्रायं केशवस्य जानन्‌ भीमो निजं बलम्‌ ।
MT-24-054c	राज्ञां मध्येऽवदत्‌ तच्च कृष्णोऽभ्यधिकमेव हि ॥
MT-24-055a	शशंस सत्यैः सद्वाक्यै राज्ञां मध्ये प्रकाशयन्‌ ।
MT-24-055c	वधं कुरूणां सद्धर्मं गुणान्‌ भीमस्य चामितान्‌ ॥
MT-24-056a	नित्यमेकमनस्कौ तावपि केशवमारुती ।
MT-24-056c	एवं लोकस्य संवादहेतोः संवादमक्रताम्‌ ॥
MT-24-057a	ततः कृष्णोऽर्जुनं चैव कृपालुं सन्धिकामुकम्‌ ।
MT-24-057c	हेतुमद्भिः शुभैर्वाक्यैरनुनीय जगत्पतिः ।
MT-24-058a	उक्तो मानुषया बुद्ध्या नकुलेन सुनीतिवत्‌ ॥
MT-24-058c	शौर्यप्रकाशनायैव युद्धं योजयतां भवान्‌ ।
MT-24-059a	इत्युक्तः सहदेवेन युयुधानेन चाच्युतः ॥
MT-24-059c	दस्यूनां निग्रहो धर्मः क्षत्रियाणां यतः परः ।
MT-24-060a	अतो न धार्तराष्ट्रैर्नः सन्धिः स्यादिति पार्षती ।
MT-24-060c	जगाद कृष्णं सोऽप्येनामोमित्युक्त्वा विनिर्ययौ ॥
MT-24-061a	ससात्यकिः स्यन्दनवर्यसंस्थितः पृथातनूजैरखिलैः स भूमिपैः ।
MT-24-061c	अन्वागतो दूरतरं गिरा तान्‌ संस्थाप्य विप्रप्रवरैः कुरून्‌ ययौ ॥
MT-24-062a	एकोऽपि विष्णुः स तु भार्गवात्मा व्यासः सशिष्यस्तदनन्यदृश्यः ।
MT-24-062c	ययौ तदुक्तेर्हि गुणान्‌ प्रवेत्तुं नान्यो हि शक्तस्तमृते यतः प्रभुम्‌ ॥
MT-24-063a	स वन्द्यमानोऽखिलराष्ट्रवासिभिः प्रसूनवर्षैरभिवर्षितः सुरैः ।
MT-24-063c	संस्तूयमानः प्रणतोऽब्जजादिभिर्गजाह्वयं प्राप परोऽप्रमेयः ॥
MT-24-064a	स भीष्ममुख्यैः सरसाभियातः सहैव तैः प्रययौ राजमार्गे ।
MT-24-064c	दिदृक्षवस्तं जगदेकसुन्दरं गुणार्णवं प्राययुरत्र सर्वे ॥
MT-24-065a	सभाजितस्तैः परमादरेण विवेश गेहं नृपतेरनन्तः ।
MT-24-065c	स भीष्ममुख्यान्‌ पुरतो निधाय वैचित्रवीर्येण समर्चितोऽजः ।
MT-24-065e	रौग्मे निषण्णः परमासने प्रभुर्बभौ स्वभासा ककुभोऽवभासयन्‌ ॥
MT-24-066a	यथोचितं तेषु विधाय केशवो दौर्योधनं प्राप्य गृहं च पूजितः ।
MT-24-066c	पूजां तदीयां गुणवद्‌द्विडित्यसौ जग्राह नो विदुरं चाऽजगाम ॥
MT-24-067a	स भीष्मपूर्वैरभियाचितोऽपि जगाम नैषां गृहमादिदेवः ।
MT-24-067c	उपेक्षिता द्रौपदीत्यप्रमेयो जगाम गेहं विदुरस्य शीघ्रम्‌ ॥
MT-24-068a	स तेन भक्त्याऽभिगतः प्रसन्नः प्रविश्य चान्तर्गृहमीश्‍वरोऽजः ।
MT-24-068c	भक्त्याऽभिपूर्णेन ससम्भ्रमेण सम्पूजितः सर्वसमर्पणेन ॥
MT-24-069a	परे दिनेऽसौ धृतराष्ट्रसूनुना समानीतः संसदि कौरवाणाम्‌ ।
MT-24-069c	विवेश दिव्ये मणिकाञ्चनासने सार्द्धं मुनीन्द्रैः परमार्थवेदिभिः ॥
MT-24-070a	सम्पूजितो भीष्ममुखैः समस्तै रराज राजीवसमाननेत्रः ।
MT-24-070c	यथोचितास्तत्र विधाय वार्ता जगाद काले कलिकल्मषापहः ॥
MT-24-071a	वैचित्रवीर्य स्वकुलस्य वृद्ध्यै प्रदेहि राज्यं तव सत्सुताय ।
MT-24-071c	यशश्‍च धर्मं परमं प्रसादं मम त्वमाप्नोषि तदैव राजन्‌ ॥
MT-24-072a	अतोऽन्यथा यशसो धर्मतश्‍च हीनः प्रतीपत्वमुपैषि मेऽतः ।
MT-24-072c	इतीरितः प्राह ममातिवर्तिनं सुतं स्वयं मे प्रतिबोधयेति ॥
MT-24-073a	स वासुदेवेन विबोधितोऽपि पापाभिसन्धिर्धृतराष्ट्रसूनुः ।
MT-24-073c	उत्थाय तस्मादनुजैरमात्यैर्नियन्तुमीशं कुमतिर्व्यधान्मतिम्‌ ॥
MT-24-074a	येये तदा केशवसंयमाय न्यमन्त्रयंस्ते विबुधप्रतीपाः ।
MT-24-074c	अतो विकर्णप्रमुखा अपि स्म वध्यत्वमायन्नशुभां गतिं च ॥
MT-24-075a	कर्णः सुराग्र्योऽपि सुयोधनार्थे न्यमन्त्रयद्‌ भावतो नैव दुष्टः ।
MT-24-075c	अतो गतिश्‍चास्य सुशोभनाऽभूद्‌ येऽत्रानुकूलाः परमस्य ते शुभाः ॥
MT-24-076a	ऋषिभिर्जामदग्न्येन व्यासेनाप्यमितौजसा ।
MT-24-076c	वासुदेवात्मकेना चैव त्रिरूपेणैव विष्णुना ॥
MT-24-077a	मातापितृभ्यां भीष्माद्यैरनुशिष्टोऽपि दुर्मतिः ।
MT-24-077c	दुर्योधनो मन्त्रयते मुकुन्दस्याऽशु बन्धनम्‌ ॥
MT-24-078a	सात्यकिः कृतवर्मा च तच्छुश्रुवतुरञ्जसा ।
MT-24-078c	संस्थाप्य कृतवर्माणं रहः सात्यकिरत्र च ।
MT-24-078e	अभ्येत्य केशवं प्राह दुर्योधनविनिश्‍चयम्‌ ॥
MT-24-079a	जानन्नप्यखिलं कृष्णस्तच्छ्रुत्वा सात्यकेर्मुखात्‌ ।
MT-24-079c	वैचित्रवीर्यमवदत्‌ पश्य मामिति सर्वगम्‌ ॥
MT-24-080a	अथ तेनाऽहुते पुत्रे सामात्ये पुरुषोत्तमः ।
MT-24-080c	स्वं रूपं दर्शयामास सर्वगं पूर्णसद्गुणम्‌ ॥
MT-24-081a	तत्‌ कालसूर्यामितदीप्ति सर्वजगद्भरं शाश्‍वतमप्रमेयम्‌ ।
MT-24-081c	दृष्ट्वैव चक्षूंषि सुयोधनाद्या न्यमीलयन्‌ दीधितिवारितनि ॥
MT-24-082a	पिधाय रूपं पुनरेव तद्धरिर्वैचित्र्यवीर्येण समर्थितः पुनः ।
MT-24-082c	कृत्वाऽन्धमेव प्रययौ सुयोधनं सहानुगं पापतमं प्रकाश्य ॥
MT-24-083a	अनन्तशक्तिः पुरुषोत्तमोऽसौ शक्तोऽपि दुर्योधनचित्तनिग्रहे ।
MT-24-083c	नैव व्यधादेनमथोक्तकारिणं निपातयन्नन्धतमस्यनन्तः ॥
MT-24-084a	पुनश्‍च कुन्तीगृहमेत्य कृष्णस्तयोद्योगं धर्मसुतस्य शिष्टम्‌ ।
MT-24-084c	श्रुत्वा ययौ सूर्यजमात्मयाने निधाय तस्यावददात्मजन्म ॥
MT-24-085a	आयाहि पाण्डूनिति तद्वचः स नैवाकरोन्मानितो धार्तराष्ट्रैः ।
MT-24-085c	संस्थाप्य तं भगवान्‌ द्रौणये च रहोऽवदन्मित्रभावं पृथाजैः ॥
MT-24-086a	यावत्‌ पितुर्मरणं सोऽपि मैत्रीं वव्रे पार्थैस्तं च विसृज्य कृष्णः ।
MT-24-086c	ययौ कुरून्‌ पूर्वमेवोद्विसृज्य पृथासुतानां स सकाशमीशः ॥
MT-24-087a	सम्प्रार्थितः पृथया चैव कर्णः पार्थैर्योगं याहि सूनुर्ममासि ।
MT-24-087c	तेनाप्युक्ता वासविना विनाऽहं हन्यां सुतांस्ते न कथञ्चनेति ॥
MT-24-088a	ततो ययुः कौरवाः पाण्डवाश्‍च कुरुक्षेत्रं योद्धुकामाः सकृष्णाः ।
MT-24-088c	चक्रुश्‍च ते शिबिराण्यत्र सर्वे शुभे देशे पाण्डवाः कृष्णबुद्ध्या ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये युद्धोद्योगो नाम चतुर्विंशोऽध्यायः ॥ 24 ॥

Adhyaya 25

अथ पञ्चविंशोऽध्यायः

MT-25-001a	ते सेने समरारम्भे समेते सागरोपमे ।
MT-25-001c	भीमभीष्ममुखे वीक्ष्य प्राह वासविरच्युतम्‌ ॥
MT-25-002a	सेनयोरुभयोर्मध्ये रथं स्थापय मेऽच्युत ।
MT-25-002c	इत्युक्तः स तथा चक्रे पार्थः पश्यंश्‍च बान्धवान्‌ ॥
MT-25-003a	विससर्ज धनुः पापाशङ्खी तत्राऽह माधवः ।
MT-25-003c	स्वधर्मो दुष्टनिधनं धर्मज्ञानानुपालनम्‌ ॥
MT-25-004a	क्षत्रियस्य तमुत्सृज्य निन्दितो यात्यधो ध्रुवम्‌ ।
MT-25-004c	यतः प्रवृत्तिर्भूतानां येन सर्वमिदं ततम्‌ ॥
MT-25-005a	स्वकर्मणा तमभ्यर्च्य सिद्धिं विन्दति मानवः ।
MT-25-005c	नच शोकस्त्वया कार्यो बन्धूनां निधनेक्षया ॥
MT-25-006a	देहस्य सर्वथा नाशादनाशाच्चेतनस्य च ।
MT-25-006c	सृष्टिस्थित्यप्ययाज्ञानबन्धमोक्षप्रवृत्तयः ॥
MT-25-007a	प्रकाशनियमौ चैव ब्रह्मेशादिक्षरस्य च ।
MT-25-007c	अक्षरप्रकृतेः सन्तो मत्त एव नचान्यतः ॥
MT-25-008a	न मे कुतश्‍चित्‌ सर्गाद्याः स्वातन्त्र्याद्‌ गुणपूर्तितः ।
MT-25-008c	अतः समाधिकाभावान्मम मद्वशमेव च ॥
MT-25-009a	ज्ञात्वैषां निधनाद्यं च जीवादेरस्वतन्त्रताम्‌ ।
MT-25-009c	अस्वातन्त्र्यान्निवृत्तौ च मामनुस्मर युद्ध्य च ॥
MT-25-010a	ये तु सर्वाणि कर्माणि मयि सन्न्यस्य मत्पराः ।
MT-25-010c	अनन्येनैव योगेन मां ध्यायन्त उपासते ॥
MT-25-011a	तेषामहं समुद्धर्ता मृत्युसंसारसागरात्‌ ।
MT-25-011c	भवामि नचिरात्‌ पार्थ मय्यावेशितचेतसाम्‌ ॥
MT-25-012a	मया ततमिदं सर्वं जगदव्यक्तमूर्तिना ।
MT-25-012c	मत्स्थानि सर्वभूतानि नचाहं तेष्ववस्थितः ॥
MT-25-013a	सुपूर्णसत्सर्वगुणदेहोऽहं सर्वदा प्रभुः ।
MT-25-013c	अस्पृष्टाखिलदौषैकनित्यसत्तनुरव्ययः ॥
MT-25-014a	इत्युक्तो वासविः प्राह व्याप्तं ते दर्शयेश मे ॥
MT-25-014c	अथ दिव्यदृशं तस्य दत्वा व्याप्तं निजं वपुः ॥
MT-25-015a	देशतः कालतश्‍चैव पूर्णं सर्वगुणैः सदा ।
MT-25-015c	दर्शयामास भगवान्‌ यावत्यर्जुनयोग्यता ॥
MT-25-016a	तत्प्रार्थितः पुनः कृष्णस्तद्रूपं लोकमानतः ।
MT-25-016c	पूर्ववद्‌ दर्शयामास पुनश्‍चैनमशिक्षयत्‌ ॥
MT-25-017a	ज्ञानज्ञेयप्रकृत्यादि ज्ञापयन्‌ पुरुषोत्तमः ।
MT-25-017c	तेनानुशिष्टः पार्थस्तु सशरं धनुराददे ॥
MT-25-018a	अथ व्यूढेष्वनीकेषु नदन्‌ वायुसुतोऽभ्ययात्‌ ।
MT-25-018c	समितिं धार्तराष्ट्राणां ते तं सर्वेऽभ्यवारयन्‌ ॥
MT-25-019a	ससृजुः शरवृष्टिं च भीमसेनस्य मूर्धनि ।
MT-25-019c	क्षिप्रं नैव प्रहर्तव्यं ज्ञातिषु प्रहरत्स्वपि ॥
MT-25-020a	इत्येवाप्रहरत्यस्मिन्‌ शत्रुभिः शरविक्षते ।
MT-25-020c	अमुचन्‌ धार्तराष्ट्रेषु शस्त्रवृष्टिं दुरासदाम्‌ ॥
MT-25-021a	सौभद्रप्रमुखा वीराः सर्वे पाण्डुसुतात्मजाः ।
MT-25-021c	अपीडयंस्ताञ्छस्त्रौघैर्धार्तराष्ट्राः समन्ततः ॥
MT-25-022a	ररक्ष तान्‌ वायुसुतो विसृजञ्छरसञ्चयान्‌ ।
MT-25-022c	तत्र भीमशरैर्नुन्ना धार्तराष्ट्राः समन्ततः ॥
MT-25-023a	भग्नास्तानथ गाङ्गेयो दिव्यास्त्रविदधारयत्‌ ।
MT-25-023c	अथ द्वन्द्वानि युद्धानि बभूवुर्विजिगीषताम्‌ ॥
MT-25-024a	द्रोणपार्षतयोश्‍चैव शैनेयकृतवर्मणोः ।
MT-25-024c	दुःशासनेन वीरस्य माद्रेयस्य यवीयसः ॥
MT-25-025a	नकुलस्य विकर्णस्य कार्ष्णेयैर्दुर्मुखादिनाम्‌ ।
MT-25-025c	वृत्ते द्वन्द्वमहायुद्धे तत्र धर्मजपक्षगाः ॥
MT-25-026a	जिता विनैव शैनेयं सोऽजयद्धृदिकात्मजम्‌ ।
MT-25-026c	अथ भीष्मद्रोणमुखैर्भगदत्तादिभिस्तथा ॥
MT-25-027a	विद्राप्यमाणं स्वबलं स्थापयामास मारुतिः ।
MT-25-027c	द्रोणं च भगदत्तं च कृपं दुर्योधनं तथा ॥
MT-25-028a	केवलं बाहुवीर्येण व्यजयद्‌ भीमविक्रमः ।
MT-25-028c	हत्वोत्तरं मद्रराजो व्यद्रावयदनीकिनीम्‌ ॥
MT-25-029a	अथ भीष्ममुदीर्णास्त्रं द्रावयन्तं वरूथिनीम्‌ ।
MT-25-029c	ससौमदत्तिं सौभद्रसहायोऽर्जुन आसदत्‌ ॥
MT-25-030a	सौभद्रं तत्र विक्रान्तमतीत्य द्युसरित्सुतः ।
MT-25-030c	द्रावयामास पाञ्चालान्‌ पश्यतः सव्यसाचिनः ॥
MT-25-031a	तस्य विक्रममालक्ष्य पार्थं तद्गौरवानुगम्‌ ।
MT-25-031c	दृष्ट्वा युधिष्ठिरो राजा क्रुद्धः सेनामपाहरत्‌ ॥
MT-25-032a	रात्रौ युधिष्ठिरश्‍चिन्तामाप्य पार्थं व्यगर्हयत्‌ ।
MT-25-032c	स कृष्णाद्यैः सान्त्वितश्‍च पुनर्युद्धाय निर्ययौ ॥
MT-25-033a	एवं भीष्मो दशाहानि सेनापत्यं चकार ह ।
MT-25-033c	कृत्वाऽपि पाण्डवैर्युद्धं तत्‌ कर्तुमकृतोपमम्‌ ॥
MT-25-034a	कर्णोऽर्धरथ इत्युक्त्वा तावद्‌ युद्धात्‌ प्रयापितः ।
MT-25-034c	यावत्‌ त्वं योत्स्यसे तावन्न योत्स्यामीति निर्गते ॥
MT-25-035a	कर्णेऽयुतरथानां स नित्यशो वधमाहवे ।
MT-25-035c	प्रतिजज्ञेऽकरोत्‌ तच्च पुनश्‍चास्त्रविदां वरः ॥
MT-25-036a	सुसमर्थावपि वधे तस्य भीमधनञ्जयौ ।
MT-25-036c	स्नेहेन यन्त्रितौ तस्य गौरवाच्चान्ववर्तताम्‌ ॥
MT-25-037a	बभूवुस्तत्र युद्धानि चित्राणि सुबहूनि च ।
MT-25-037c	तान्यम्बरे विमानस्था ब्रह्मरुद्रपुरस्सराः ॥
MT-25-038a	अपश्यन्‌ देवताः सर्वा गन्धर्वाप्सरसोऽसुराः ।
MT-25-038c	धृष्टद्युम्नो महेष्वासः प्रतिव्यूह्याऽपगासुतम्‌ ॥
MT-25-039a	चक्रे युद्धानि सुबहून्यजेयः शत्रुभी रणे ।
MT-25-039c	तत्रोद्दधार कृष्णोऽपि फल्गुनं मृदुयोधिनम्‌ ॥
MT-25-040a	दृष्ट्वा चक्रं तथोद्यम्य बाहुं भीष्माय जग्मिवान्‌ ।
MT-25-040c	तेन स्तुतो गृहीतश्‍च फल्गुनेन प्रणम्य च ॥
MT-25-041a	प्रार्थितो रथमारूढः पुनः शङ्खमपूरयत्‌ ।
MT-25-041c	ततो भीष्मोऽर्जुनश्‍चैव शस्त्रास्त्रैरभ्यवर्षताम्‌ ॥
MT-25-042a	अयत्नेन जितश्‍चैव फल्गुनेनाऽपगासुतः ।
MT-25-042c	अयुतानि बहून्याजौ रथानां निजघान च ॥
MT-25-043a	जिताः सेनापहारं च चक्रुर्भीष्ममुखास्ततः ।
MT-25-043c	कदाचिदग्रगो भीमो भीष्मद्रोणौ विसारथी ॥
MT-25-044a	कृत्वा विद्राप्य तानश्‍वान्‌ भित्त्वा व्यूहं विवेश ह ।
MT-25-044c	पुनः संस्थापितरथौ विजित्यायत्नतो बली ॥
MT-25-045a	यतमानौ महेष्वासौ धार्तराष्ट्रान्‌ जघान ह ।
MT-25-045c	पञ्चविंशद्धतास्तत्र धार्तराष्ट्रा महाबलाः ॥
MT-25-046a	भगदत्तद्रौणिकृपशल्यदुर्योधनादयः ।
MT-25-046c	सर्वे जिता द्राविताश्‍च सेना च बहुला हता ॥
MT-25-047a	विरथो व्यायुधश्‍चैव दृढवेधविमूर्च्छितः ।
MT-25-047c	कृतो दुर्योधनः सर्वराज्ञां भीमेन पश्यताम्‌ ॥
MT-25-048a	ततोऽपहारं सैन्यस्य जिताश्‍चक्रुश्‍च कौरवाः ।
MT-25-048c	दुर्योधनो निशायां च ययौ यत्र नदीसुतः ॥
MT-25-049a	पीडितो भीमबाणैश्‍च क्षरद्गात्रो ननाम तम्‌ ।
MT-25-049c	उवाच हेतुना केन वयं क्षीयाम सर्वदा ॥
MT-25-050a	पाण्डवाश्‍च जयं नित्यं लब्ध्वा हर्षमवाप्नुवन्‌ ।
MT-25-050c	तमाह भीष्मस्तेऽजेया देवास्ते धरणीं गताः ॥
MT-25-051a	विशेषतः केशवेन पालितास्तत्प्रियाः सदा ।
MT-25-051c	मानसोत्तरशैले हि पुरा ब्रह्मपुरस्सराः ॥
MT-25-052a	स्थिता देवास्तदाऽपश्यद्‌ ब्रह्मैको हरिमम्बरे ।
MT-25-052c	स्तुत्वा सम्पूज्य भूमेः स भारावतारणाय तम्‌ ॥
MT-25-053a	प्रार्थयामास तेनोक्तं देवानामवदद्‌ विभुः ।
MT-25-053c	अयं नारायणो देवः पूर्णानन्तगुणार्णवः ॥
MT-25-054a	आज्ञापयति वः सर्वान्‌ प्रादुर्भावाय भूतळे ।
MT-25-054c	स्वयं च देवकीपुत्रो भविष्यति जगत्पतिः ॥
MT-25-055a	एवं तेन समादिष्टा धर्मवाय्वादयोऽखिलाः ।
MT-25-055c	अभवन्‌ पाण्डवाद्यास्ते सेन्द्राः सहमरुद्गणाः ॥
MT-25-056a	स च नारायणो देवो देवकीनन्दनोऽभवत्‌ ।
MT-25-056c	तेनैते पालिताः पार्था अजेया देवसर्गिणः ॥
MT-25-057a	तस्मात्‌ तैः सन्धिमन्विच्छ यदीच्छस्यपराभवम्‌ ।
MT-25-057c	इत्युक्तो डम्भबुद्ध्यैव नत्वा विष्णुं ततो ययौ ॥
MT-25-058a	प्रातर्निर्यातयामास सेनां युद्धाय दुर्मतिः ।
MT-25-058c	दिव्यौषधेन भीष्मस्य भूत्वा च निरुजस्ततः।
MT-25-059a	भीष्ममग्रे निधायैव ययौ युद्धाय दंसितः ॥
MT-25-059c	तत्राऽसीद्‌ युद्धमतुलं भीमभीष्मानुयायिनाम्‌ ।
MT-25-059e	पाण्डवानां कुरूणां च शूराणामनिवर्तिनाम्‌ ॥
MT-25-060a	धृष्टद्युम्नस्तत्र भीमानुयायी दुर्योधनस्यावरजैः प्रयुद्ध्यन्‌ ।
MT-25-060c	सम्मोहनास्त्रेण विमोहयित्वा विकर्णपूर्वानहनच्च सेनाम्‌ ॥
MT-25-061a	ततो द्रोणस्तान्‌ समुत्थाप्य सर्वान्‌ विज्ञानास्त्रेणाऽसदत्‌ पार्षतं च ।
MT-25-061c	तं भीमसेनः सूतहीनं विधाय व्यद्रावयच्छत्रुगणाञ्छरौघैः ॥
MT-25-062a	अथाऽसदत्‌ कृतवर्मा रथेन धृष्टद्युम्नं सोऽभ्ययात्‌ तावुभौ च ।
MT-25-062c	ववर्षतुः शरवर्षैरथोग्रैस्तत्राकरोद्‌ विरथं द्रौपदिस्तम्‌ ॥
MT-25-063a	तस्मिन्‌ जिते रथवीरे स्वयं तं दुर्योधनः पार्षतमाससाद ।
MT-25-063c	तं भीमसेनो विरथायुधं च कृत्वा बाणेनाहनज्जत्रुदेशे ॥
MT-25-064a	विमूर्च्छितं तं रुधिरौघमुच्चैर्वमन्तमाशु स्वरथे निधाय ।
MT-25-064c	कृपो ययौ मारुतिर्धार्तराष्ट्रीं व्यद्रावयत्‌ पृतनां बाणपूगैः ॥
MT-25-065a	अथेन्द्रसूनुः केशवप्रेरितेन रथेन शत्रून्‌ विधमञ्छरौघैः ।
MT-25-065c	रथान्‌ रणे पञ्चविंशत्सहस्रान्‌ निनाय वैवस्वतसादनाय ॥
MT-25-066a	तमन्वयाद्‌ युयुधानः सुधन्वा विद्रावयन्‌ धार्तराष्ट्रस्य सेनाम्‌ ।
MT-25-066c	तमभ्ययात्‌ सौमदत्तिस्तयोश्‍च सुयुद्धमासीदतिभैरवास्त्रम्‌ ॥
MT-25-067a	पुत्रान्‌ दशास्याऽशु निहत्य वीरः स सात्यकेः सौमदत्तिः सकाशे ।
MT-25-067c	समर्पयामास शरीरदारणैः शरैरुभौ तौ विरथौ च चक्रतुः ॥
MT-25-068a	अथासिपाणिं युयुधानमाशु महासिहस्तेन च सौमदत्तिना ।
MT-25-068c	आसादितं वीक्ष्य रथं स्वकीयमारोपयामास सुतोऽनिलस्य ॥
MT-25-069a	सुयोधनः सौमदत्तिं स्वकीयरथे व्यवस्थाप्य च भीमसेनात्‌ ।
MT-25-069c	अपाद्रवद्‌ वासविर्भीष्ममाजौ समाससादाऽशु महेन्द्रकल्पः ॥
MT-25-070a	उभौ च तावस्त्रविदां प्रबर्हौ शरैर्महाशीविषसन्निकाशैः ।
MT-25-070c	ततक्षतुर्नाकसदां समक्षं महाबलौ संयति जातदर्पौ ॥
MT-25-071a	स्वबाहुवीर्येण जितः स भीष्मः किरीटिना लोकमहारथेन ।
MT-25-071c	सेनामपाहृत्य ययौ निशायामासादितायामथ पाण्डवाश्‍च ॥
MT-25-072a	ततः परेद्युः पुनरेव भीमभीष्मौ पुरस्कृत्य समीयतुस्ते ।
MT-25-072c	सेने तदा सारथिहीनमाशु भीष्मं कृत्वा मारुतिरभ्यगात्‌ परान्‌ ॥
MT-25-073a	निपातितास्तेन रथेभवाजिनः प्रदुद्रुवुश्‍चावशिष्टाः समस्ताः ।
MT-25-073c	दुर्योधनाद्येषु पराजितेषु भीष्मद्रोणद्रौणिपुरस्सरेषु ॥
MT-25-074a	महागजस्थो भगदत्त आगादायन्‌ बाणं भीमसेनेऽमुचच्च ।
MT-25-074c	तेनातिविद्धे भीमसेनेऽस्य पुत्र उद्यच्छमानं पितरं निवार्य ॥
MT-25-075a	घटोत्कचोऽभ्यद्रवदाशु वीरः स्वमायया हस्तिचतुष्टयस्थः ।
MT-25-075c	स वैष्णवास्त्रं भगदत्तसंस्थं विज्ञाय विष्णोर्वरतो विशेषतः ॥
MT-25-076a	अमोघमन्यत्र हरेर्मरुत्सुतः पुत्रे याते न स्वयमभ्यधावत्‌ ।
MT-25-076c	अनुग्रहादभ्यधिकादवध्यं जानन्नपि स्वं वासुदेवस्य नित्यम्‌ ॥
MT-25-077a	तद्भक्तिवैशेष्यत एव तस्य सत्यं वाक्यं कर्तुमरिं नचायात्‌ ।
MT-25-077c	यदा स्वपुत्रेण जितो भवेत्‌ स किम्वात्मनेत्येव तदा प्रवेत्तुम्‌ ॥
MT-25-078a	स विस्मृतास्त्रस्तु यदा भवेत तदा भीमो भगदत्तं प्रयाति ।
MT-25-078c	ऋते भीमं वाऽर्जुनं नास्त्रमेष प्रमुञ्चतीत्येव हि वेद भीमः ॥
MT-25-079a	चतुर्गजात्मोपरिगात्मकश्‍च घटोत्कचः सुप्रतीकं च तं च ।
MT-25-079c	नानाप्रकारैर्वितुदंश्‍चकार सन्दिग्धजीवौ जगतां समक्षम्‌ ॥
MT-25-080a	गजार्तनादं तु निशम्य भीष्ममुखाः समापेतुरमुं च दृष्ट्वा ।
MT-25-080c	महाकायं भीमममुष्य पृष्ठगोपं च वाय्वात्मजमत्रसन्‌ भृशम्‌ ॥
MT-25-081a	ते भीतभीताः पृतनापहारं कृत्वाऽपजग्मुः शिबिराय शीघ्रम्‌ ।
MT-25-081c	दिने परे चैव पुनः समेताः परस्परं पाण्डवकौरवास्ते ॥
MT-25-082a	तत्राऽसदन्नागसुतासमुद्भवः पार्थात्मजः शाकुनेयान्‌ षळेकः ।
MT-25-082c	तैः प्रासहस्तैः क्षतकायोऽतिरूढकोपः स खड्‌गेन चकर्त तेषाम्‌ ॥
MT-25-083a	शिरांसि वीरो बलवानिरावान्‌ भयं दधद्‌ धार्तराष्ट्रेषु चोग्रम्‌ ।
MT-25-083c	दृष्ट्वा तमुग्रं धृतराष्ट्रपुत्रो दिदेश रक्षोऽलम्बुसनामधेयम्‌ ॥
MT-25-084a	जह्यार्जुनिं क्षिप्रमिति स्म तच्च समासदन्नागसुतातनूजम्‌ ।
MT-25-084c	तयोरभूद्‌ युद्धमतीव दारुणं मायायुजोर्वीर्यवतोर्महाद्भुतम्‌ ॥
MT-25-085a	ससादिनोऽश्‍वान्‌ स तु राक्षसोऽसृजत्‌ ते पार्थपुत्रस्य च सादिनोऽहनन्‌ ।
MT-25-085c	ततस्त्वनन्ताकृतिमाप्तमार्जुनिं सुपर्णरूपोऽहनदाशु राक्षसः ॥
MT-25-086a	हतं निशम्याऽर्जुनिमुग्रपौरुषो ननाद कोपेन वृकोदरात्मजः ।
MT-25-086c	चचाल भूर्नानदतोऽस्य रावतः ससागरागेन्द्रनगा भृशं तदा ॥
MT-25-087a	अलम्बुसस्तं प्रसमीक्ष्य मारुतेः सुतं बलाढ्यं भयतः पराद्रवत्‌ ।
MT-25-087c	पराद्रवन् धार्तराष्ट्रस्य सेनाः सर्वास्तमाराथ सुयोधनो नृपः ॥
MT-25-088a	स भीमपुत्रस्य जघान मन्त्रिणो महाबलांश्‍चतुरोऽन्यांस्तथैव ।
MT-25-088c	हतावशेषेषु च विद्रवत्सु घटोत्कचोऽभ्याहनदाशु तं नृपम्‌ ॥
MT-25-089a	स पीड्यमानो युधि तेन रक्षसा प्रवेशयामास शरं घटोत्कचे ।
MT-25-089c	दृढाहतस्तेन तदा बलीयसा घटोत्कचः प्रव्यथितेन्द्रियो भृशम्‌ ।
MT-25-089e	तस्थौ कथञ्चिद्‌ भुवि पात्यमानः पुनः शरानप्यसृजत्‌ सुयोधने ॥
MT-25-090a	चिरप्रयुद्धौ नृपराक्षसाधिपौ परस्पराजेयतनू रणाजिरे ।
MT-25-090c	द्रोणादयो वीक्ष्य रिरक्षिषन्तः सुयोधनं प्रापुरमित्रसाहाः ॥
MT-25-091a	स द्रोणशल्यौ गुरुपुत्रगौतमौ भूरिश्रवःकृतवर्मादिकांश्‍च ।
MT-25-091c	ववर्ष बाणैर्गगनं समाश्रितो घटोत्कचः स्थूलतमैः सुवेगैः ॥
MT-25-092a	तमेकमग्र्यै रथिभिः परिष्कृतं निरीक्ष्य भीमोऽभ्यगमत्‌ समस्तान्‌ ।
MT-25-092c	द्रोणोऽत्र भीमप्रहितैः शरोत्तमैः सुपीडितः प्राप्तमूर्च्छः पपात ॥
MT-25-093a	द्रौणिं कृपाद्यान्‌ ससुयोधनांश्‍च चकार भीमो विरथान्‌ क्षणेन ।
MT-25-093c	निवार्यमाणांस्तु वृकोदरेण घटोत्कचस्तान्‌ प्रववर्ष सायकैः ॥
MT-25-094a	तेनाम्बरस्थेन तरुप्रमाणैरभ्यर्दिताः कुरवः सायकौघैः ।
MT-25-094c	भूमौ च भीमेन शरौघपीडिताः पेतुर्नेदुः प्राद्रवंश्‍चातिभीताः ॥
MT-25-095a	सर्वांश्‍च ताञ्छिबिरं प्रापयित्वा विना भीष्मं कौरवान्‌ भीमसेनः ।
MT-25-095c	घटोत्कचश्‍चानदतां महास्वनौ नादेन लोकानभिपूरयन्तौ ॥
MT-25-096a	दुर्योधनोऽथ स्वजनैः समेतः पुनः प्रायाद्‌ रणभूणिं स भीष्मम्‌ ।
MT-25-096c	जयोपायं भैमसेनेरपृच्छत्‌ स्वस्यैव स प्राह न तं व्रजेति ॥
MT-25-097a	प्राग्ज्योतिषं चैव घटोत्कचाय सम्प्रेषयामास सुरापगासुतः ।
MT-25-097c	स प्राप्य हैडिम्बमयोधयद्‌ बली स चार्दयामास सकुञ्जरं तम्‌ ॥
MT-25-098a	तेनार्दितः प्राहिणोच्छूलमस्मै वियत्यवप्लुत्य तदा घटोत्कचः ।
MT-25-098c	प्रगृह्य शूलं प्रबभञ्ज जानुमारोप्य देवा जहृषुस्तदीक्ष्य ॥
MT-25-099a	तदा स तस्यैव पदानुगान्‌ नृपो जघान तं मारुतिरभ्ययाद्‌ रणे ।
MT-25-099c	स प्राहिणोद्‌ भीमसेनाय वीरो गजं तमस्तम्भयदाशु सायकैः ॥
MT-25-100a	संस्तम्भिते बाणवरैस्तु नागे भीमस्याश्‍वान्‌ सायकैरार्दयत्‌ सः ।
MT-25-100c	सोऽभ्यर्दिताश्‍वोऽथ गदां प्रगृह्य हन्तुं नृपं तं सगजं समासदत्‌ ॥
MT-25-101a	स हन्तुकामेन रुषाऽभिपन्नो भीमेन राजा पुरतः पृष्ठतश्‍च ।
MT-25-101c	कृष्णेनास्त्रं वैष्णवं तद्‌ गृहीतुं सहार्जुनेनापययौ सुभीतः ॥
MT-25-102a	तस्मिन्‌ गते भीमसेनार्जुनाभ्यां विद्राविते राजसङ्घे समस्ते ।
MT-25-102c	भीष्मः सेनामपहृत्यापयातो दुर्योधनस्तं निशि चोपजग्मिवान्‌ ॥
MT-25-103a	संश्रावितः क्रूरवचः स तेन चक्रे सत्यं मृत्युभयं विहाय ।
MT-25-103c	शक्त्या हनिष्यामि परानिति स्म चक्रे च तत्‌ कर्म तथाऽपरेद्युः ॥
MT-25-104a	तं शक्तितो जुगुपुर्धार्तराष्ट्रास्तेनार्दिताश्‍चेदिपाञ्चालमत्स्याः ।
MT-25-104c	पराद्रवन्‌ भीष्मबाणोरुभीताः सिंहार्दिताः क्षुद्रमृगा इवाऽर्ताः ॥
MT-25-105a	संस्थाप्य तान्‌ भीष्ममभिप्रयान्तमलम्बुसोऽवारयत्‌ पार्थसूनुम्‌ ।
MT-25-105c	विजित्य तं केशवभागिनेयो ययौ भीष्मं धार्तराष्ट्रोऽमुमार ॥
MT-25-106a	तद्‌ युद्धमासीन्नृपपार्थपुत्रयोर्विचित्रमत्यद्भुतमुग्ररूपम्‌ ।
MT-25-106c	समं चिरं तत्र धनुश्‍चकर्त ध्वजं च राजा सहसाऽभिमन्योः ॥
MT-25-107a	अथैनमुग्रैश्‍च शरैर्ववर्ष सूतं च तस्याऽशु जघान वीरः ।
MT-25-107c	तदाऽसदद्‌ भीमसेनो नृपं तं जघान चाश्‍वान्‌ धृतराष्ट्रजस्य ॥
MT-25-108a	द्रोणो द्रौणिर्भगदत्तः कृपश्‍च सचित्रसेना अभ्ययुर्भीमसेनम्‌ ।
MT-25-108c	सर्वांश्‍च तान्‌ विमुखीकृत्य भीमः स चित्रसेनाय गदां समाददे ॥
MT-25-109a	तामुद्यतां वीक्ष्य पराद्रवंस्ते स चित्रसेनश्‍च रथादवप्लुतः ।
MT-25-109c	सञ्चूर्णितो गदया तद्रथश्‍च तज्जीवनेनोद्धृषिताश्‍च कौरवाः ॥
MT-25-110a	भीष्मस्तु पाञ्चालकरूशचेदिष्वहन्‌ सहस्त्राणि चतुर्दशोग्रः ।
MT-25-110c	रथप्रबर्हानतितिग्मतेजा विद्रावयामास परानवीनिव ॥
MT-25-111a	विद्राप्य सर्वामपि पाण्डुसेनां विश्राव्य लोकेषु च कीर्तिमात्मनः ।
MT-25-111c	सेनां समाहृत्य ययौ निशागमे सम्पूज्यानो धृतराष्ट्रपुत्रैः ॥
MT-25-112a	द्रोणो विराटस्य पुरो निहत्य शङ्खं सुतं तस्य विजित्य तं च ।
MT-25-112c	विद्राप्य सेनामपि पाण्डवानां ययौ नदीजेन सहैव हृष्टः ॥
MT-25-113a	भीमार्जुनावपि शत्रून्‌ निहत्य विद्राप्य सर्वांश्‍च युधि प्रवीरान्‌ ।
MT-25-113c	युधिष्ठिरेणापहृते स्वसैन्ये भीतेन भीष्माच्छिबिरं प्रजग्मतुः ॥
MT-25-114a	युधिष्ठिरो भीष्मपराक्रमेण भीतो भीष्मं स्ववधोपायमेव ।
MT-25-114c	प्रष्टुं ययौ निशि कृष्णोऽनुजाश्‍च तस्यान्वयुस्तं स पितामहो यत्‌ ॥
MT-25-115a	भीमार्जुनौ शक्नुवन्तावपि स्म नर्तेऽनुज्ञां हन्तुमिमं तदैच्छताम्‌ ।
MT-25-115c	पूज्यो यतो भीष्म उदारकर्मा कृष्णोऽप्ययात्‌ तेन हि पाण्डवार्थे ॥
MT-25-116a	प्राप्यानुज्ञां भीष्मतस्ते वधाय शिखण्डिनं तद्वचसाऽग्रयायिनम्‌ ।
MT-25-116c	कृत्वाऽपरेद्युर्युधये विनिर्गता भीष्मं पुरस्कृत्य तथा परेऽपि ॥
MT-25-117a	शिखण्डिनो रक्षकः फल्गुनोऽभूद्‌ भीष्मस्य दुःशासन आस चाग्रे ।
MT-25-117c	अन्ये च सर्वे जुगुपुर्भीष्ममेव न्यवारयन्‌ भीमसेनादयस्तान्‌ ॥
MT-25-118a	भीष्माय यान्तं युयुधानमाजौ न्यवारयद्‌ राक्षसोऽलम्बुसोऽथ ।
MT-25-118c	तं वज्रकल्पैरतुदद्‌ वृष्णिवीरः शरैः स मायामसृजत्‌ तदोग्राम्‌ ॥
MT-25-119a	अस्त्रेण मायामपनुद्य वीरो व्यद्रावयद्‌ राक्षसं सात्यकिस्तम्‌ ।
MT-25-119c	तस्मिन्‌ गते युयुधानो रथेन ययौ भीष्मं पार्थमन्वेव धन्वी ॥
MT-25-120a	द्रोणो द्रौणिर्धार्तराष्ट्रश्‍च राजा भूरिश्रवा भगदत्तः कृपश्‍च ।
MT-25-120c	शल्यो बाह्लीकः कृतवर्मा सुशर्मा सर्वाश्‍च सेना वारिता वायुजेन ॥
MT-25-121a	स तान्‌ मुहुर्विरथीकृत्य वीरः प्राग्ज्योतिषं सगजं द्रावयित्वा ।
MT-25-121c	न्यवारयत्‌ फल्गुनं रोद्धुकामं पार्थश्‍च देवव्रतमाससाद ॥
MT-25-122a	युधिष्ठिरं भीष्ममभिप्रयान्तं माद्रीसुताभ्यां सहितं नृवीरम्‌ ।
MT-25-122c	न्यवारयच्छकुनिः सादिनां च युतोऽयुतेनैव वराश्‍वगेन ॥
MT-25-123a	तान्‌ सादिनोऽश्‍वांश्‍च निहत्य सर्वान्‌ विजित्य तं शकुनिं पाण्डवास्ते ।
MT-25-123c	प्रापुर्भीष्मं द्रौपदेयाश्‍च सर्वे तथा विराटद्रुपदौ कुन्तिभोजः ॥
MT-25-124a	धृष्टद्युम्नं भीष्ममभिप्रयान्तं न्यवारयत्‌ सैन्धवस्तं स बाणैः ।
MT-25-124c	हताश्‍वसूतं सगणं द्रावयित्वा समासदद्‌ भीष्ममेवाऽशु वीरः ॥
MT-25-125a	गुप्तोऽथ पार्थेन रणे शिखण्डी भीष्मं समासाद्य शरैरताडयत्‌ ।
MT-25-125c	भीष्मः स्त्रीत्वं तस्य जानन्‌ न तस्मै मुमोच बाणान्‌ स तु तं तुतोद ॥
MT-25-126a	शिखण्डिनं वारयामास बाणैर्दुर्मर्षणोऽमर्षणविह्वलेक्षणः ।
MT-25-126c	नात्येतुमेनमशकच्छिखण्डी दुःशासनः पार्थमवारयत्‌ तदा ॥
MT-25-127a	स लोकवीरोऽपि दुरात्मनाऽमुना रुद्धोऽशकन्नैनमतीत्य यातुम्‌ ।
MT-25-127c	भीष्मं पार्थः सायकाश्‍चास्य तस्मिन्‌ ससज्जिरे पर्वतेष्वप्यसक्ताः ॥
MT-25-128a	अमर्षयुक्तौ चिरमेव वीरावयुध्यतामर्जुनधार्तराष्ट्रौ ।
MT-25-128c	समं तदासीन्महदद्भुतं च दिवौकसां पश्यतां भूभृतां च ॥
MT-25-129a	तदा विराटद्रुपदौ कुन्तिभोजं कृष्णासुतान्‌ केकयांश्‍चेकितानम्‌ ।
MT-25-129c	भूरिः शलः सोमदत्तो विकर्णः सकेकया वारयामासुरुच्चैः ॥
MT-25-130a	जित्वैव तांस्तेऽभिययुश्‍च भीष्मं ततोऽर्जुनोऽतीत्य दुःशासनं च ।
MT-25-130c	भीष्मं शरैरार्च्छदरिप्रमाथिभिः शिखण्डिनं धार्तराष्ट्राद् विमुच्य ॥
MT-25-131a	स तैः समस्तैर्बहुशस्त्रपूगैर्भृशं मर्मस्वर्दितश्‍चापमुक्तैः ।
MT-25-131c	शरैः समस्तान्‌ विरथांश्‍चकार शैनैयपाञ्चाल्ययुधिष्ठिराद्यान्‌ ॥
MT-25-132a	स चेदिपाञ्चालकरूशमुख्यान्‌ रथोत्तमान्‌ पञ्चविंशत्सहस्रान्‌ ।
MT-25-132c	सम्प्रेषयामास यमाय बाणैर्युगान्तकालेऽग्निरिव प्रवृद्धः ॥
MT-25-133a	निरीक्ष्य तं सूर्यमिवाऽतपन्तं सञ्चोदितो वासुदेवेन पार्थः ।
MT-25-133c	चिच्छेद तत्कार्मुकं लोकवीरो रणेऽर्द्धचन्द्रेण स चान्यदाददे ॥
MT-25-134a	चिच्छेद तच्चैवमष्टौ धनूंषि शक्तिं च चर्मासिवरं पराणि च ।
MT-25-134c	धनूंषि दत्तानि नृभिर्नृपस्य सर्वाणि चिच्छेद स पाकशासनिः ॥
MT-25-135a	ततः शरैः सूर्यकरप्रकाशैर्विव्याध सर्वे च युधिष्ठिराद्याः ।
MT-25-135c	तैरर्दितो न्यपतद्‌ भूतळे स प्राणान्‌ दधारापि तथोत्तरायणात्‌ ॥
MT-25-136a	निपातितेऽस्मिन्‌ मारुतिर्द्रोणमुख्यान्‌ विद्राप्य तत्राऽगमदाशु तेऽपि ।
MT-25-136c	तदाऽऽयुधानि प्रणिधाय वीराः पार्थाः परे चैनमुपासदन्‌ स्म ॥
MT-25-137a	प्रणम्य तं तद्वचनात्‌ समीयुस्तस्मिन्‌ दिने शिबिराण्येव सर्वे ।
MT-25-137c	परे दिने सर्व एवोपतस्थुर्भीष्मं यदूनाम्पतिना सहैव ॥
MT-25-138a	स पूर्वदिवसे पार्थदत्तबाणोपबर्हणः ।
MT-25-138c	तदाऽपि तृट्‌परीतात्मा योग्यं पेयमयाचत ॥
MT-25-139a	धार्तराष्ट्रैरविज्ञातं तदभिज्ञाय वासविः ।
MT-25-139c	वारुणास्त्रेण भित्त्वा स भूमिं वारि सुगन्धि च ॥
MT-25-140a	ऊर्ध्वधारमदादास्ये तर्पितोऽनेन सोऽवदत्‌ ।
MT-25-140c	यादृश्यस्त्रज्ञता पार्थे दृष्टाऽत्र कुरुनन्दनाः ॥
MT-25-141a	यादृग्‌ बाह्वोर्बलं भीमे संयुगेषु पुनःपुनः ।
MT-25-141c	यादृशं चैव माहात्म्यमनन्तमजरं हरेः ॥
MT-25-142a	विज्ञातं सर्वलोकस्य सभायां दृष्टमेव च ।
MT-25-142c	उपारमत तद्युद्धं सुखिनः सन्तु भूमिपाः ॥
MT-25-143a	यथोचितविभक्तां च भुङ्‌ग्ध्वं भूपाः सदा भुवम्‌ ।
MT-25-143c	इत्युक्तः प्रययौ तूष्णीं धार्तराष्ट्रः स्वकं गृहम्‌ ॥
MT-25-144a	व्यासदत्तोरुविज्ञानात्‌ सञ्जयादखिलं पिता ।
MT-25-144c	श्रुत्वा तदा पर्यतप्यत्‌ पाण्डवाः कृष्णदेवताः ।
MT-25-144e	मुमुदुः शिबिरं प्राप्य सर्वे कृष्णानुमोदिताः ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये भीष्मपातो नाम पञ्चविंशोऽध्यायः ॥ 25 ॥

Adhyaya 26

अथ षड्विंशोऽध्यायः

MT-26-001a	अथाखिलानां पृथिवीपतीनामाचार्यमग्र्यंं रथिनां सुविद्यम्‌ ।
MT-26-001c	रामस्य विश्‍वाधिपतेः सुशिष्यं चक्रे चमूपं धृतराष्ट्रपुत्रः ॥
MT-26-002a	कर्णोऽपि भीष्मानुमतो धनुष्मान्‌ युद्धोद्यतोऽभूत्‌ तदसत्कृतः पुरा ।
MT-26-002c	तस्मिन्‌ स्थितेऽनात्तधनुस्तदैव रथं समास्थाय गुरुं समन्वयात्‌ ॥
MT-26-003a	द्रोणो वृतो धार्तराष्ट्रेण धर्मसुतग्रहे तेन कृते प्रतिश्रवे ।
MT-26-003c	ज्ञात्वा यत्ताः पाण्डवास्तं समीयुर्युद्धाय तत्राभवदुग्रयुद्धम्‌ ॥
MT-26-004a	पतत्रिभिस्तत्र दुधाव शात्रवान्‌ द्रोणो धनुर्मण्डलमन्त्रनिस्सृतैः ।
MT-26-004c	तमाससादाऽशु वृकोदरो नदन् तमासदन्‌ द्रौणिकृपौ च मद्रराट्‌ ॥
MT-26-005a	स तान्‌ विधूयाभ्यपतद्‌ रणेऽग्रणीर्द्रोणं तमन्वार्जुनिरभ्ययात्‌ परान्‌ ।
MT-26-005c	ववार तं मद्रपतिस्तयोरभूद्‌ रणो महांस्तत्र गदां समाददे ॥
MT-26-006a	शल्योऽथ भीमोऽभिययौ गदाधरस्तमेतयोरत्र बभूव सङ्गरः ।
MT-26-006c	उभावजेयौ गदिनामनुत्तमावतुल्यवीर्यौ प्रवरौ बलीयसाम्‌ ॥
MT-26-007a	विचेरतुश्‍चित्रतमं प्रपश्यतां मनोहरं तावभिनर्दमानौ ।
MT-26-007c	गदाप्रपाताङ्कितवज्रगात्रौ ददर्श लोकोऽखिल एव तौ रणे ॥
MT-26-008a	गदाभिघातेन वृकोदरस्य विचेतनः प्रापतदत्र मद्रराट्‌ ।
MT-26-008c	भीमोऽपि कोपात्‌ प्रचलत्पदः क्षितौ निधाय जानुं सहसोत्थितः क्षणात्‌ ॥
MT-26-009a	विचेतनं पतितं मद्रराजं विलोक्य भीमं च तमाह्वयन्तम्‌ ।
MT-26-009c	रथं समारोप्य जनस्य पश्यतः पुरश्‍च भीमस्य कृपोऽपजग्मिवान्‌ ॥
MT-26-010a	विजित्य मद्राधिपमोजसाऽरिहा नदन्‌ रथं प्राप्य निजं स मारुतिः ।
MT-26-010c	व्यद्रावयद्‌ बाणगणैः परेषामनीकिनीं द्रोणसमक्षमेव ॥
MT-26-011a	विद्रावयत्याशु कुरून्‌ वृकोदरे विधूय सौभद्रमुखान्‌ ससात्यकीन्‌ ।
MT-26-011c	द्रोणोऽभिपेदे नृपतिं गृहीतुं तमाससादाऽशु धनञ्जयो रथी ॥
MT-26-012a	स वासुदेवप्रयते रथे स्थितः शरैः शरीरान्तकरैः समन्ततः ।
MT-26-012c	निहत्य नागाश्‍वनरान्‌ प्रवर्तयन्नदृश्यताऽश्‍वेव च शोणितापगाः ॥
MT-26-013a	निहन्यमानासु किरीटिना चमूष्वारक्षिते धर्मसुते तथाऽऽपदः ।
MT-26-013c	चमूं च भीमार्जुनबाणभग्नां द्रोणोऽपहृत्यापययौ निशागमे ॥
MT-26-014a	स धार्तराष्ट्रेण युधिष्ठिराग्रहात्‌ संश्रावितः क्रूरवचो निशायाम्‌ ।
MT-26-014c	जगाद दूरं समराद्‌ विनीयतां पार्थस्ततो धर्मसुतं ग्रहीष्ये ॥
MT-26-015a	ततः सुशर्मा सहितो महारथैः संशप्तकैर्दूरतरं प्रणेतुम्‌ ।
MT-26-015c	युद्धाय भीमानुजमाशु क्लृप्तो दुर्योधनेनोमिति सोऽप्यवादीत्‌ ॥
MT-26-016a	समाह्वयामासुरथार्जुनं ते प्रातर्हुताशस्य दिशं रणाय ।
MT-26-016c	अयोधयत्‌ तान्‌ स च तत्र गत्वा भीमो गजानीकमथात्र चावधीत्‌ ॥
MT-26-017a	निहन्यमानेषु गजेषु सर्वशो विद्राप्यमाणेष्वखिलेषु राजसु ।
MT-26-017c	प्राग्ज्योतिषो धार्तराष्ट्रार्थितस्तं समासदत्‌ सुप्रतीकेन धन्वी ॥
MT-26-018a	विभीषिताः सुप्रतीकेन भीमहया न तस्थुस्तदनु स्म सात्यकिः ।
MT-26-018c	सौभद्रमुख्याश्‍च गजं तमभ्ययुश्‍चिक्षेप तेषां स रथानथाम्बरे ॥
MT-26-019a	शैनेयपूर्वेषु रथोज्झितेषु भूमाववप्लुत्य कथञ्चिदेव ।
MT-26-019c	स्थितेषु भीमे च विभीषिताश्‍वान्‌ संयम्य युद्ध्यत्यपि कृष्ण ऐक्षत्‌ ॥
MT-26-020a	सङ्‌क्लेशितो वैष्णवास्त्रं प्रमुञ्चेत्‌ प्राग्ज्योतिषो भीमसेने ततोऽहम्‌ ।
MT-26-020c	याम्यर्जुनेनैव तदस्त्रमात्मनः स्वीकर्तुमन्येन वरादधार्यम्‌ ॥
MT-26-021a	इति स्म सञ्चिन्त्य सहार्जुनेन तत्राऽययावथ पार्थं त्रिगर्ताः ।
MT-26-021c	न्यवरायंस्त्वाष्ट्रमस्त्रं स तेषु व्यवासृजन्मोहनायाऽशु वीरः ॥
MT-26-022a	तदस्त्रवीर्येण विमोहितास्ते परस्परं कृष्णपार्थाविति स्म ।
MT-26-022c	जघ्नुस्तदा वासविस्तान्‌ विसृज्य प्राग्ज्योतिषं हन्तुमिहाभ्यगाद्‌ द्रुतम्‌ ॥
MT-26-023a	विसृज्य भीमं स च पार्थमेव ययौ गजस्कन्धगतो गजं तम्‌ ।
MT-26-023c	प्रचोदयामास रथाय तस्य चक्रेऽपसव्यं हरिरेनमाशु ॥
MT-26-024a	मनोजवेनैव रथे परेण सम्भ्राम्यमाणे नतु तं गजः सः ।
MT-26-024c	प्राप्तुं शशाकाथ शरैः सुतीक्ष्णैरभ्यर्दयामास नृपं स वासविः ॥
MT-26-025a	अस्त्रैश्‍च शस्त्रैः सुचिरं नृवीरावयुद्ध्यतां तौ बलिनां प्रबर्हौ ।
MT-26-025c	अथो चकर्तास्य धनुः स पार्थः स वैष्णवास्त्रं च तदाऽङ्कुशेऽकरोत्‌ ॥
MT-26-026a	तस्मिन्नस्त्रे तेन तदा प्रयुक्ते दधार तद्‌ वासुदेवोऽमितौजाः ।
MT-26-026c	तदंसदेेशस्य तु वैजयन्ती बभूव मालाऽखिललोकभर्तुः ॥
MT-26-027a	दृष्ट्वैव तद्‌ धारितमच्युतेन पार्थः किमर्थं विधृतं त्वयेति ।
MT-26-027c	ऊचे तमाहाऽशु जगन्निवासो मयाऽखिलं धार्यते सर्वदैव ॥
MT-26-028a	न मादृशोऽन्योऽस्ति कुतः परो मत्‌ सोऽहं चतुर्धा जगतो हिताय ।
MT-26-028c	स्थितोऽस्मि मोक्षप्रळयस्थितीनां सृष्टेश्‍च कर्ता क्रमशः स्वमूर्तिभिः ।
MT-26-028e	स वासुदेवादिचतुःस्वरूपः स्थितोऽनिरुद्धो हृदि चाखिलस्य ॥
MT-26-029a	स एव च क्रोडतनुः पुराऽहं भूमिप्रियार्थं नरकाय चादाम्‌ ।
MT-26-029c	अस्त्रं मदीयं वरमस्य चादामवध्यतां यावदस्त्रं ससूनोः ॥
MT-26-030a	अस्त्रस्य चान्यो नतु कश्‍चिदस्ति योऽवध्य एतस्य कुतश्‍च मत्तः ।
MT-26-030c	इति स्म तेनैव मया धृतं तदस्त्रं तदेनं जहि चास्त्रहीनम्‌ ॥
MT-26-031a	इत्युक्तमाकर्ण्य स केशवेन सम्मन्त्र्य बाणं हृदये मुमोच ।
MT-26-031c	प्राग्ज्योतिषस्यापरमुत्तमं शरं गजेन्द्रकुम्भस्थल आश्‍वमज्जयत्‌ ॥
MT-26-032a	उभौ च तौ पेततुरद्रिसन्नभौ महेन्द्रवज्राभिहताविवाऽशु ।
MT-26-032c	निहत्य तौ वासविरुग्रपौरुषो मुमोद साधु स्वजनाभिपूजितः ॥
MT-26-033a	अथाचलं वृषभं चैव हत्वा कनीयसौ शकुनेस्तं च बाणैः ।
MT-26-033c	विव्याध मायामसृजत्‌ स तां च विज्ञानास्त्रेणाऽशु नाशाय चक्रे ॥
MT-26-034a	स नष्टमायः प्राद्रवत्‌ पापकर्मा ततः पार्थः शरपूगैश्‍चमूं ताम्‌ ।
MT-26-034c	विद्रावयामास तदा गुरोः सुतो माहिष्मतीपतिमाजौ जघान ॥
MT-26-035a	तदा भीमस्तस्य निहत्य वाहान्‌ व्यद्रावयद्‌ धार्तराष्ट्रीं चमूं च ।
MT-26-035c	भीमार्जुनाभ्यां हन्यमानां चमूं तां दृष्ट्वा द्रोणः क्षिप्रमपाजहार ॥
MT-26-036a	प्राग्ज्योतिषे निहतेऽथाग्रहाच्च युधिष्ठिरस्यातिविषण्णरूपः ।
MT-26-036c	दुर्योधनोऽश्रावयद्‌ दीनवाक्यान्यत्र द्रोणं सोऽपि नृपं जगाद ॥
MT-26-037a	पार्थे गते श्‍वो नृपतिं ग्रहीष्ये निहन्मि वा तत्सदृशं तदीयम्‌ ।
MT-26-037c	इति प्रतिज्ञां स विधाय भूयः प्रातर्ययौ युद्धमाकाङ्क्षमाणः ॥
MT-26-038a	पद्मव्यूहं व्यूह्य परैरभेद्यं वराद्‌ विष्णोस्तस्य मन्त्रं ह्यजप्त्वा ।
MT-26-038c	पार्थाश्‍च तं प्रापुरृतेऽर्जुनेन संशप्तकैर्युयुधे सोऽपि वीरः ॥
MT-26-039a	पार्था व्यूहं तु तं प्राप्य नाशकन्‌ भेत्तुमुद्यताः ।
MT-26-039c	जानंश्‍च प्रतिभायोगात्‌ काम्यं नैवाजपन्मनुम्‌ ॥
MT-26-040a	भीमो युधिष्ठिरस्तत्र तज्ज्ञं सौभद्रमब्रवीत्‌ ।
MT-26-040c	भिन्धि व्यूहमिमं तात वयं त्वामनुयामहे ॥
MT-26-041a	स एवमुक्तो रथिनां प्रबर्हो विवेश भित्त्वा द्विषतां चमूं ताम्‌ ।
MT-26-041c	अन्वेव तं वायुसुतादयश्‍च विविक्षवः सैन्धवेनैव रुद्धाः ॥
MT-26-042a	वरेण रुद्रस्य निरुद्ध्यमानो जयद्रथेनात्र वृकोदरस्तु ।
MT-26-042c	विष्णोरभीष्टं वधमार्जुनेस्तदा विज्ञाय शक्तोऽपि नचात्यवर्तत ॥
MT-26-043a	जयद्रथस्थेन वृषध्वजेन प्रयुद्ध्यमानेषु वृकोदरादिषु ।
MT-26-043c	प्रविश्य वीरः स धनञ्जयात्मजो विलोळयामास परोरुसेनाम्‌ ॥
MT-26-044a	स द्रोणदुर्योधनकर्णशल्यैर्द्रौण्यग्रणीभिः कृतवर्मयुक्तैः ।
MT-26-044c	रुद्धश्‍चचारारिबलेष्वभीतः शिरांसि कृन्तंस्तदनुब्रतानाम्‌ ॥
MT-26-045a	स लक्षणं राजसुतं प्रसह्य पितुः समीपेऽनयदाशु मृत्यवे ।
MT-26-045c	बृहद्बलं चोत्तमवीर्यकर्मा वरं रथानामयुतं च पत्रिभिः ॥
MT-26-046a	द्रोणादयस्तं हरिकोपभीताः प्रत्यक्षतो हन्तुमशक्नुवन्तः ।
MT-26-046c	सम्मन्त्र्य कर्णं पुरतो निधाय चक्रुर्विचापाश्‍वरथं क्षणेन ॥
MT-26-047a	कर्णो धनुस्तस्य कृपश्‍च सारथी द्रोणो हयानाशु विधम्य सायकैः ।
MT-26-047c	सचर्मखड्‌गं रथचक्रमस्य प्रणुद्य हस्तस्थितमेव तस्थुः ॥
MT-26-048a	भीतेषु कृष्णादथ तद्वधाय तेष्वाससादाऽशु गदायुधं गदी ।
MT-26-048c	दौःशासनिस्तौ युगपच्च मम्रतुर्गदाभिघातेन मिथोऽतिपौरुषौ ॥
MT-26-049a	तस्मिन्‌ हते शत्रुरवं निशम्य हर्षोद्भवं मारुतिरुग्रविक्रमः ।
MT-26-049c	विजित्य सर्वानपि सैन्धवादीन्‌ युधिष्ठिरस्यानुमते न्यषीदत्‌ ॥
MT-26-050a	व्यासस्तदा तानमितात्मवैभवो युधिष्ठिरादीन्‌ ग्लपितानबोधयत्‌ ।
MT-26-050c	विजित्य संशप्तकपूगमुग्रो निशागमे वासविराप साच्युतः ॥
MT-26-051a	निशम्य पुत्रस्य वधं भृशार्तः प्रतिश्रवं सोऽथ चकार वीरः ।
MT-26-051c	जयद्रथस्यैव वधे निशायां स्वप्नेऽनयत्‌ तं गिरिशान्तिकं हरिः ॥
MT-26-052a	स्वयमेवाखिलजगद्रक्षाद्यमितशक्तिमान्‌ ।
MT-26-052c	अप्यच्युतो गुरुद्वारा प्रसादकृदहं त्विति ॥
MT-26-053a	ज्ञापयन्‌ फल्गुनस्यास्त्रगुरुं गिरिशमञ्जसा ।
MT-26-053c	प्रापयित्वैनमेवैतत्प्रसादादस्त्रमुद्बणम्‌ ।
MT-26-053e	चक्रे तदर्थमेवास्य रक्षां चक्रे तदात्मिकाम्‌ ॥
MT-26-054a	सान्त्वयित्वा सुभद्रां च गत्वोपप्लाव्यमच्युतः ।
MT-26-054c	योजयित्वा रथं प्रातः सार्जुनो युद्धमभ्ययात्‌ ॥
MT-26-055a	श्रुत्वा प्रतिज्ञां पुरुहूतसूनोर्दुर्योधनेनार्थितः सिन्धुराजम्‌ ।
MT-26-055c	त्रातास्म्यहं सर्वथेति प्रतिज्ञां कृत्वा द्रोणो व्यूहमभेद्यमातनोत्‌ ॥
MT-26-056a	स दिव्यमग्र्यं शकटाब्जचक्रं कृत्वा स्वयं व्यूहमुखे व्यवस्थितः ।
MT-26-056c	पृष्ठे कर्णद्रौणिकृपैः सशल्यैर्जयद्रथं गुप्तमधात्‌ परैश्‍च ॥
MT-26-057a	अथार्जुनो दिव्यरथोपरिस्थितः सुरक्षितः केशवेनाव्ययेन ।
MT-26-057c	विजित्य दुर्मर्षणमग्रतोऽभ्ययाद्‌ द्रोणं सुधन्वा गुरुमुग्रपौरुषः ॥
MT-26-058a	प्रदक्षिणीकृत्य तमाश्‍वगात्‌ ततः कालात्ययं त्वेव विशङ्कमानः ।
MT-26-058c	रथं मनोवेगमथानयद्धरिर्यथा शराः पेतुरमुष्य पृष्ठतः ॥
MT-26-059a	विजित्य हार्दिक्यमथाप्रयत्नतः स इन्द्रसूनुः प्रविवेश तद्‌ बलम्‌ ।
MT-26-059c	विलोळयामास च सायकोत्तमैर्यथा गजेन्द्रो नळिनीं बलोद्धतः ॥
MT-26-060a	स उच्चकाशेऽतिरथो रथोत्तमे सवासुदेवो हरिणा यथेन्द्रः ।
MT-26-060c	चकर्त चोग्रो द्विषतां शिरांसि शरैः शरीरान्तकरैः समन्ततः ॥
MT-26-061a	दृढायुमच्युतायुं च हत्वा विन्दानुविन्दकौ ।
MT-26-061c	शराभ्यां प्रेषयामास यमाय विजयो युधि ॥
MT-26-062a	सुदक्षिणं च काम्बोजं निहत्याम्बष्ठमेव च ।
MT-26-062c	श्रुतायुधं नदीजातं वरुणादाससाद ह ॥
MT-26-063a	यस्यादाद्‌ वरुणो दिव्याममोघां महतीं गदाम्‌ ।
MT-26-063c	स तु तेन शरैस्तीक्ष्णैरर्पितो विरथं क्षणात्‌ ॥
MT-26-064a	चकार पार्थस्य रथमारुह्यारिधराय ताम्‌ ।
MT-26-064c	गदां चिक्षेप सा तस्य वारुणेः शिर एव तु ॥
MT-26-065a	बिभेद शतधा शीर्णमस्तिष्कः सोऽपतद्‌ भुवि ।
MT-26-065c	अयुद्ध्यन्तं स्वगदया यदि ताडयति स्वयम्‌ ॥
MT-26-066a	तया विशीर्णमस्तिष्को मरिष्यसि न संशयः ।
MT-26-066c	अमोघा चान्यथा सेयं गदा तव भविष्यति ॥
MT-26-067a	इत्यब्रवीत्‌ तं वरुणः पुरा तेन स केशवे ।
MT-26-067c	अयुद्ध्यति गदाक्षेपात्‌ तया शीर्णशिरा अभूत्‌ ॥
MT-26-068a	हतेषु वीरेषु निजेषु सङ्घशो विद्रावितेष्वालुळिते च सैन्ये ।
MT-26-068c	दुर्योधनो द्रोणमुपेत्य दीनमुवाच हा पार्थ उपेक्षितस्त्वया ॥
MT-26-069a	इतीरितेऽभेद्यममुष्य वर्म बध्वा महामन्त्रबलात्‌ स विप्रः ।
MT-26-069c	जगाद येनैव बलेन पार्थैर्विरुद्ध्यसे तेन हि याहि फल्गुनम्‌ ॥
MT-26-070a	इतीरितो धार्तराष्ट्रः स चापमादाय सौवर्णरथोपरिस्थितः ।
MT-26-070c	जगाम पार्थं तमवारयच्च शरैरनेकैरनलप्रकाशैः ॥
MT-26-071a	विव्याध पार्थोऽपि तमुग्रवेगैः शरैर्न ते तस्य च वर्मभेदनम्‌ ।
MT-26-071c	चक्रुस्ततो वासविर्दिव्यमस्त्रं तद्वर्मभेदाय समाददे रुषा ॥
MT-26-072a	सन्धीयमानं तु गुरोः सुतस्तच्चिच्छेद पार्थोऽथ सुयोधनाश्‍वान्‌ ।
MT-26-072c	हत्वा तळेऽविद्ध्यदथैनमुग्रैर्द्रौणिः शरैः पार्थमवारयद्‌ युधि ॥
MT-26-073a	स द्रौणिकर्णप्रमुखैर्धनञ्जयो युयोध ते चैनमवारयञ्छरैः ।
MT-26-073c	बभूव युद्धं तदतुल्यमद्भुतं जयद्रथार्थेऽद्भुतवीर्यकर्मणाम्‌ ॥
MT-26-074a	पार्थे प्रविष्टे कुरुसैन्यमध्यं द्रोणोऽविशत्‌ पाण्डवसैन्यमाशु ।
MT-26-074c	स तद्रथानीकमुदग्रवेगैः शरैर्विधूय न्यहनच्च वीरान्‌ ॥
MT-26-075a	स वीरवर्यः स्थविरोऽपि यूनां युवेव मध्ये प्रचचार धन्विनाम्‌ ।
MT-26-075c	प्रपातयत्‌ वीरशिरांसि बाणैर्युधिष्ठिरं चाऽसददुग्रवीर्यः ॥
MT-26-076a	नृपग्रहेच्छुं तमवेत्य सत्यजिन्न्यवारयद्‌ द्रौपदिराशु वीर्यवान्‌ ।
MT-26-076c	निवारितस्तेन शिरः शरेण चकर्त पाञ्चालसुतस्य विप्रः ॥
MT-26-077a	निहत्य तं वीरतमं रणोत्कटं युधिष्ठिरं बाणगणैः समार्दयत्‌ ।
MT-26-077c	स शक्तितस्तेन विधाय सङ्गरं निरायुधो व्यश्‍वरथः कृतः क्षणात्‌ ॥
MT-26-078a	स ऊर्ध्वबाहुर्भुवि संस्थितोऽपि गृहीतुमाजौ गुरुणाऽभिपन्नः ।
MT-26-078c	माद्रीसुतस्यावरजस्य यानमारुह्य वेगादपजग्मिवांस्ततः ॥
MT-26-079a	द्रोणं ततः शैशुपालिः सपुत्रो जारासन्धिः काशिराजः सशैव्यः ।
MT-26-079c	समासदन्‌ कैकयाश्‍चैव पञ्च समार्दयन्‌ बाणगणैश्‍च सर्वशः ॥
MT-26-080a	स तान्‌ क्रमेणैव निकृत्तकन्धाराञ्छरोत्तमैरत्र विधाय विप्रः ।
MT-26-080c	निनाय लोकं परमर्कमण्डलं व्रजन्ति निर्भिद्य यमूर्ध्वरेतसः ॥
MT-26-081a	विधूयमाने गुरुणोरुसैन्ये पृथासुतानां पृतनाः परेषाम्‌ ।
MT-26-081c	प्रायो रणे मारुतसूनुनैव हतप्रवीरा मृदिताः पराद्रवन् ॥
MT-26-082a	अलम्बुसो नाम तदैव राक्षसः समासदन्मारुतिमुग्रपौरुषम्‌ ।
MT-26-082c	स पीडितस्तेन शरैः सुतेजनैः क्षणाददृश्यत्वमवाप मायया ॥
MT-26-083a	सोऽदृश्यरूपोऽनुचरानपीडयद्‌ भीमस्य तद्‌ वीक्ष्य चुकोप मारुतिः ।
MT-26-083c	अस्त्रज्ञतामात्मनि केशवाज्ञया सन्दर्शयन्नागतधर्मसङ्कटः ॥
MT-26-084a	त्वाष्ट्रास्त्रमादत्त स काम्यकर्महीनोऽपि भीमस्तत उत्थिताः शराः ।
MT-26-084c	ते बाणवर्यास्तददृश्यवेधिनो रक्षो विदार्याऽविविशुर्धरातळम्‌ ॥
MT-26-085a	तद्धन्यमानं प्रविहाय भीममपाद्रवद्‌ दूरतरं सुभीतम्‌ ।
MT-26-085c	ततस्तु भीमो द्विषतां वरूथिनीं विद्रावयामास शरैः सुमुक्तैः ॥
MT-26-086a	तदैव कृष्णातनयाः समेता जघ्नुः शलं संयति सौमदत्तिम्‌ ।
MT-26-086c	अलम्बुसं प्राप तदा घटोत्कचः परस्परं तौ रथिनावयुद्ध्यताम्‌ ॥
MT-26-087a	घटोत्कचस्तं विरथं विधाय खस्थं ख एवाभियुयोध संस्थितः ।
MT-26-087c	ततस्तु तं भीमसुतो निगृह्य निपात्य भूमौ प्रददौ प्रहारम्‌ ॥
MT-26-088a	पदा शिरस्येव स पिष्टमस्तको ममार मध्ये पृथिवीपतीनाम्‌ ।
MT-26-088c	तस्मिन्‌ हते भैमसेनिः कुरूणां व्यद्रावयद्‌ रथवृन्दं समन्तात्‌ ॥
MT-26-089a	तदाऽऽसदत्‌ कृतवर्मा रथेन सेनां पाण्डूनां शरवर्षं प्रमुञ्चन्‌ ।
MT-26-089c	ददौ वरं तस्य हि पूर्वमच्युतः प्रीतः स्तुत्या सर्वजयं मुहूर्ते ॥
MT-26-090a	स तेन पाञ्चालगणान्‌ विजिग्ये यमौ च भीमस्य पुरोऽथ तं च ।
MT-26-090c	विव्याध बाणेन स वासुदेववरं विजानन्‌ न तदा समभ्ययात्‌ ॥
MT-26-091a	विनैव वृष्णीन्‌ विजये वरो यदमुष्य तेनास्य हयान्‌ स सात्यकिः ।
MT-26-091c	निहत्य बाणैरतुदत्‌ स यानमन्यत्‌ समास्थाय ततोऽपजग्मिवान्‌ ॥
MT-26-092a	तदा हरिः पाञ्चजन्यं सुघोषमापूरयामास जयेऽभियुद्ध्यति ।
MT-26-092c	कर्णादिभिद्रौणिमुखै रिपूणां बलप्रहाणाय परः परेभ्यः ॥
MT-26-093a	स पाञ्चजन्योऽच्युतवक्त्रवायुना भृशं सुपूर्णोदरनिस्सृतध्वनिः ।
MT-26-093c	जगद् विरिञ्चेशसुरेन्द्रपूर्वकं प्रकम्पयामास युगात्यये यथा ॥
MT-26-094a	गाण्डीवघोषे च तदाऽभिभूते युधिष्ठिरो भीतभीतस्तदैत्य ।
MT-26-094c	शैनेयमूचे परसैन्यमग्ने पार्थे स्वयं युद्ध्यति केशवः स्म ॥
MT-26-095a	न श्रूयते गाण्डिवस्याद्य घोषः संश्रूयते पाञ्चजन्यस्य घोषः ।
MT-26-095c	तद्‌ याहि जानीहि तमद्य पार्थं यदि स्म जीवत्यसहाय एषः ॥
MT-26-096a	इतीरितः सात्यकिरत्र विप्रान्‌ सम्पूज्य वित्तैः परमाशिषश्‍च ।
MT-26-096c	जयाय तेभ्यः प्रतिगृह्य सेनामुखं ययौ भीमसेनानुयातः ॥
MT-26-097a	भीमस्तु सेनामुखमाशु भित्त्वा प्रावेशयद्‌ युयुधानं चमूं ताम्‌ ।
MT-26-097c	स युध्यमानो गुरुणाऽभ्युपेक्षितः सूतं निहत्य द्रावयामास चाश्‍वान्‌ ॥
MT-26-098a	बलं विवृद्धं च तदाऽस्य सात्यकेर्विप्राशीर्भिः कृष्णवरादपि स्म ।
MT-26-098c	बलस्य वृद्धिर्हि पुराऽस्य दत्ता कृष्णेन तुष्टेन दिने हि तस्मिन्‌ ॥
MT-26-099a	तदा विवृद्धोरुबलात्‌ स सात्यकिः संस्थाप्य भीमं प्रययौ रथेन ।
MT-26-099c	तं बाणवर्षैः पृतनां समन्तान्निघ्नन्तमाजौ हृदिकात्मजोऽभ्ययात्‌ ॥
MT-26-100a	तयोरभूद्‌ युद्धमतीव दारुणं तत्राकरोत्‌ तं विरथं स सात्यकिः ।
MT-26-100c	विजित्य तं सात्यकिरुग्रधन्वा ययावतीत्यैव शिरांसि यूनाम्‌ ॥
MT-26-101a	कृन्तन्‌ शरैस्तं जलसन्ध आगमद्‌ रणे गजस्कन्धगतोऽभियोद्धुम्‌ ।
MT-26-101c	निवारयन्तं तमसँह्यविक्रमं निहत्य बाणैः समरे स सात्यकिः ॥
MT-26-102a	विलोळयामास बलं कुरूणां निघ्नन्‌ गजस्यन्दनवाजिपत्तिनः ।
MT-26-102c	स पार्वतीयांश्‍च शिलाप्रवर्षिणो निहत्य विद्राप्य च सर्वसैनिकान्‌ ॥
MT-26-103a	समासदत्‌ केशवफल्गुनौ च बली तमाराऽशु च यूपकेतुः ।
MT-26-103c	तयोरभूद्‌ युद्धमतीव घोरं चिरं विचित्रं च महद्‌ विभीषणम्‌ ॥
MT-26-104a	परस्परं तौ तुरगान्‌ निहत्य निपात्य सूतौ धनुषी निकृत्य ।
MT-26-104c	समीयतुश्‍चर्ममहासिधारिणौ विचित्रमार्गान्‌ युधि सञ्चरन्तौ ॥
MT-26-105a	स सौमदत्तिर्भुवि सात्यकिं रणे निपात्य केशेषु च सम्प्रगृह्य ।
MT-26-105c	पदाऽस्य वक्षस्यधिरुह्य खड्‌गमुदग्रहीदाशु शिरोऽपहर्तुम्‌ ॥
MT-26-106a	तद्‌ वासुदेवस्तु निरीक्ष्य विश्‍वतश्‍चक्षुर्जगादाऽशु धनञ्जयं रणे ।
MT-26-106c	त्रायस्व शैनेयमिति स्म सोऽपि भल्लेन चिच्छेद भुजं परस्य ॥
MT-26-107a	स तेन चोत्कृत्तसखड्‌गबाहुर्विनिन्द्य पार्थं निषसाद भूमौ ।
MT-26-107c	प्रायोपविष्टः शरसंस्तरे हरिं ध्यायन्‌ विनिन्दन्नसुरप्रवेशात्‌ ॥
MT-26-108a	गतेऽसुरावेश उतातिभक्त्या ध्यायत्यमुष्मिन्‌ गरुडध्वजं तम्‌ ।
MT-26-108c	शैनेय उत्थाय निवार्यमाणः कृष्णार्जुनाद्यैरहरच्छिरोऽस्य ॥
MT-26-109a	तदा स्वकीयं रथमेतदर्थं क्लृप्तं ददौ सात्यकये ससूतम्‌ ।
MT-26-109c	कृष्णोऽथ पार्थस्य हयास्तृषाऽर्दिताः तदाऽसृजद्‌ वारुणास्त्रं स पार्थः ॥
MT-26-110a	तेनैव तीर्थं परमं चकार तथाऽश्‍वशालामपि बाणरूपाम्‌ ।
MT-26-110c	ततो विमुच्यात्र हयानपाययद्धरिस्तदा वासविरार्दयत्‌ परान्‌ ॥
MT-26-111a	युयोज कृष्णस्तुरगान्‌ रथे पुनर्गतश्रमानुद्धृतसायकान्‌ प्रभुः ।
MT-26-111c	प्रचोदिते तेन रथे स्थितः पुनस्तथैव बीभत्सुररीनयोधयत्‌ ॥
MT-26-112a	शिनिप्रवीरे तु गते युधिष्ठिरः पुनश्‍च चिन्ताकुलितो बभूव ह ।
MT-26-112c	जगाद भीमं च न गाण्डिवध्वनिः सं श्रूयते पाञ्चजन्यस्य रावः ॥
MT-26-113a	मया नियुक्तश्‍च गतः स सात्यकिर्भारं च तस्याधिकमेव मन्ये ।
MT-26-113c	तत्‌ पाहि पार्थं युयुधानमेव च त्वं भीम गत्वा यदि जीवतस्तौ ॥
MT-26-114a	इतीरितः प्राह वृकोदरस्तं न रक्षितं वासुदेवेन पार्थम्‌ ।
MT-26-114c	ब्रह्मेशानावपि जेतुं समर्थौ किं द्रौणिकर्णादिधनुर्भृतोऽत्र ॥
MT-26-115a	अतो भयं नास्ति धनञ्जयस्य न सात्यकेश्‍चैव हरेः प्रसादात्‌ ।
MT-26-115c	रक्ष्यस्त्वमेवात्र मतो ममाद्य द्रोणो ह्ययं यतते त्वां गृहीतुम्‌ ॥
MT-26-116a	इतीरितः प्राह युधिष्ठिरस्तं न जीवमाने युधि मां घटोत्कचे ।
MT-26-116c	धृष्टद्युम्ने चास्त्रविदां वरिष्ठे द्रोणो वशं नेतुमिह प्रभुः क्वचित्‌ ॥
MT-26-117a	यदि प्रियं कर्तुमिहेच्छसि त्वं मम प्रयाह्याशु च पार्थसात्यकी ।
MT-26-117c	रक्षस्व सञ्ज्ञामपि सिंहनादात्‌ कुरुष्व मे पार्थशैनेयदृष्टौ ॥
MT-26-118a	तथा हते चैव जयद्रथे मे कुरुष्व सञ्ज्ञामिति तेन भीमः ।
MT-26-118c	उक्तस्तु हैडिम्बममुष्य रक्षणे व्यधाच्च सेनापतिमेव सम्यक्‌ ॥
MT-26-119a	स चाऽह सेनापतिरत्र भीमं प्रयाहि तौ यत्र च केशवार्जुनौ ।
MT-26-119c	न जीवमाने मयि धर्षितुं क्षमो द्रोणो नृपं मृत्युरहं च तस्य ॥
MT-26-120a	इति ब्रुवाणे प्रणिधाय भीमः पुनःपुनस्तं नृपतिं गदाधरः ।
MT-26-120c	ययौ परानीकमधिज्यधन्वा निरन्तरं प्रवमन्‌ बाणपूगान्‌ ॥
MT-26-121a	न्यवारयत्‌ तं शरवर्षधारो द्रोणो वचश्‍चेदमुवाच भीमम्‌ ।
MT-26-121c	शिष्यस्नेहाद्‌ वासविः सात्यकिश्‍च मया प्रमुक्तौ भृशमानतौ मयि ॥
MT-26-122a	स्वीया प्रतिज्ञाऽपि हि सैन्धवस्य गुप्तौ मया पार्थकृते विसृष्टा ।
MT-26-122c	दास्ये न ते मार्गमहं कथञ्चित्‌ पश्यास्त्रवीर्यं मम दिव्यमद्भुतम्‌ ॥
MT-26-123a	इत्युक्तवाक्यः स गदां समाददे चिक्षेप तां द्रोणरथाय भीमः ।
MT-26-123c	उवाच चाहं पितृवन्मानये त्वां सदा मृदुस्त्वां प्रति नान्यथा क्वचित्‌ ॥
MT-26-124a	अमार्दवे पश्य च यादृशं बलं ममेति तस्याऽशु विचूर्णितो रथः ।
MT-26-124c	गदाभिपातेन वृकोदरस्य ससूतवाजिध्वजयन्त्रकूबरः ॥
MT-26-125a	द्रोणो गदामापततीं निरीक्ष्य त्ववप्लुतो लाघवतो धरातळे ।
MT-26-125c	तदैव दुर्योधनयापितं रथं परं समास्थाय शरान्‌ ववर्ष ह ॥
MT-26-126a	शरैस्तदीयैः परमास्त्रमन्त्रितैः प्रवृष्यमाणो जगदीरणात्मजः ।
MT-26-126c	शिरो निधायाऽशु पुरो वृषो यथा तमभ्ययादेव रथादवप्लुतः ॥
MT-26-127a	मनोजवादेव तमाप्य भीमो रथं गृहीत्वाऽम्बर आक्षिपत्‌ क्षणात्‌ ।
MT-26-127c	शक्तोऽप्यहं त्वां न निहन्मि गौरवादित्येव सुज्ञापयितुं तदस्य ॥
MT-26-128a	सवाजिसूतः स रथः क्षितौ पतन्‌ विचूर्णितोऽस्माद्‌ गुरुरप्यवप्लुतः ।
MT-26-128c	तदा विशोकोऽस्य रथं समानयत्‌ तमारुहद्‌ भीम उदारविक्रमः ॥
MT-26-129a	द्रोणोऽपि दुर्योधनदत्तमन्यं रथं समास्थाय युधिष्ठिरं ययौ ।
MT-26-129c	गृहीतुकामं नृपतिं प्रयान्तं न्यवारयत्‌ संयति वाहिनीपतिः ॥
MT-26-130a	विदारितां द्रोणशरैः स्वसेनां संस्थाप्य भूयो द्रुपदात्मजः शरैः ।
MT-26-130c	द्रोणं निवार्यैव चमूं परेषां विद्रावयामास च तस्य पश्यतः ॥
MT-26-131a	तयोरभूद्‌ युद्धमतीव रौद्रं जयैषिणोः पाण्डवधार्तराष्ट्रयोः ।
MT-26-131c	अत्यद्भुतं सन्ततबाणवर्षमनारतं सुचिरं निर्विशेषम्‌ ॥
MT-26-132a	ततः प्रायाद्‌ भीमसेनोऽमितौजा मृद्नञ्छरैः कौरवराजसेनाम्‌ ।
MT-26-132c	विन्दानुविन्दप्रमुखा धार्तराष्ट्रास्तमासेदुर्द्वादश वीरमुख्याः ॥
MT-26-133a	विद्धः शरैस्तैर्बहुभिर्वृकोदरः शिरांसि तेषां युगपच्चकर्त ।
MT-26-133c	हतेषु तेषु प्रवरेषु धन्विनां सत्यव्रतः पुरुमित्रो जयश्‍च ॥
MT-26-134a	वृन्दारकः पौरवश्‍चेत्यमात्याः समासेदुर्धार्तराष्ट्रस्य भीमम्‌ ।
MT-26-134c	स तैः पृषत्कैरवकीर्यमाणः शितान्‌ विपाठान्‌ युगपत्‌ समाददे ॥
MT-26-135a	जहार तैरेव शिरांसि तेषां हतेषु तेष्वेव परे प्रदुद्रुवुः ।
MT-26-135c	स सिंहवत्‌ क्षुद्रमृगान्‌ समन्ततो विद्राप्य शत्रून्‌ हृदिकात्मजं रणे ॥
MT-26-136a	अभ्यागमत्‌ तेन निवारितः शरैः क्षणेन चक्रे विरथाश्‍वसूतम्‌ ।
MT-26-136c	स गाढविद्धस्तु वृकोदरेण रणं विसृज्यापययौ क्षणेन ॥
MT-26-137a	विजित्य हार्दिक्यमथाऽशु भीमो विद्रावयामास वरूथिनीं ताम्‌ ।
MT-26-137c	सम्प्रेषयन्‌ सर्वनराश्‍वकुञ्जरान्‌ यमाय यातो हरिपार्थपार्श्‍वम्‌ ॥
MT-26-138a	दृष्ट्वैव कृष्णविजयौ परमप्रहृष्टः ताभ्यां निरीक्षित उत प्रतिभाषितश्‍च ।
MT-26-138c	सञ्ज्ञां नृपस्य स ददावपि सिंहनादान् श्रुत्वा परां मुदमवाप स चाग्र्यबुद्धिः ॥
MT-26-139a	भीमस्य नानदत एव महास्वनेन विण्मूत्रशोणितमथो मृतिमापुरेके ।
MT-26-139c	भीतेषु सर्वनृपतिष्वमुमाप तूर्णं कर्णो विकर्णमुखरा अपि धार्तराष्ट्राः ॥
MT-26-140a	हत्वा विकर्णमुत तत्र च चित्रसेनं सञ्चूर्णितं प्रविदधे रथमर्कसूनोः ।
MT-26-140c	घोरैः शरैः पुनरपि स्म समर्द्यमानः कर्णोऽपयानमकरोद्‌ द्रुतमेव भीमात्‌ ॥
MT-26-141a	आश्‍वास्य चैव सुचिरं पुनरेव भीमं युद्धाय याति धृतराष्ट्रसुतैस्तथाऽन्यैः ।
MT-26-141c	तांश्‍चैव तत्र विनिहत्य तथैव कर्णो व्यश्‍वायुधः कृत उतापययौ क्षणेन ॥
MT-26-142a	विकर्णचित्रसेनाद्या एवं वीरतमाः सुताः।
MT-26-142c	कर्णस्य पश्यतो भीमबाणकृत्तशिरोधराः ॥
MT-26-143a	निपेतुर्धृतराष्ट्रस्य रथेभ्यः पृथिवीतळे ।
MT-26-143c	त्रयोविंशतिरेवात्र कर्णसाहाय्यकाङ्क्षिणः ॥
MT-26-144a	एकविंशतिवारं च व्यश्‍वसूतरथध्वजः ।
MT-26-144c	गाढमभ्यर्द्दितस्तीक्ष्णैः शरैर्भीमेन संयुगे ॥
MT-26-145a	प्राणसंशयमापन्नः सर्वलोकस्य पश्यतः ।
MT-26-145c	रणं त्यक्त्वा प्र दुद्राव रुदन्‌ दुःखात्‌ पुनःपुनः ॥
MT-26-146a	द्वाविंशतिमयुद्धे तु रामदत्तं सुभास्वरम्‌ ।
MT-26-146c	अभेद्यं रथमारुह्य विजयं धनुरेव च ॥
MT-26-147a	तद्दत्तमेव सङ्गृह्य तूणी चाक्षयसायकौ ।
MT-26-147c	आससाद रणे भीमं कर्णो वैकर्तनो वृषा ॥
MT-26-148a	सुघोर आसीत्‌ स तयोर्विमर्दो भीमस्य कर्णस्य च दीर्घकालम्‌ ।
MT-26-148c	आकाशमाच्छादयतोः शरौघैः परस्परं चैव सुरक्तनेत्रयोः ॥
MT-26-149a	ततो भीमो महाबाहुः सहजाभ्यां च संयुतम्‌ ।
MT-26-149c	त्वां तु कुण्डलवर्मभ्यां शक्नुयां हन्तुमञ्जसा ॥
MT-26-150a	इति ज्ञापयितुं तस्य कुण्डले कवचं तथा ।
MT-26-150c	शरैरुत्कृत्य समरे पातयामास भूतळे ॥
MT-26-151a	एवं तान्यपकृष्याहं हन्यां त्वामिति वेदयन्‌ ।
MT-26-151c	पुनश्‍च बहुभिस्तीक्ष्णैः शरैरेनं समार्दयत्‌ ॥
MT-26-152a	ततस्तु भीमस्य बभूव बुद्धिरस्पर्धिनः सर्वजयो हि दत्तः ।
MT-26-152c	अमुष्य रामेण नच स्पृधाऽयं कर्णो मया युद्ध्यति कृच्छ्रगो ह्ययम्‌ ॥
MT-26-153a	तथाऽपि मे भगवानत्यनुग्रहाज्जयं ददात्यात्मवचोऽपहाय ।
MT-26-153c	मया तु मान्यं वचनं हरेः सदा तस्माद्‌ दास्ये विवरं त्वद्य शत्रोः ॥
MT-26-154a	एवं स्मृत्वा तेन रन्ध्रे प्रदत्ते कर्णोऽस्त्रवीर्येण धनुर्न्यकृन्तत्‌ ।
MT-26-154c	रश्मीन्‌ हयानां च ततो रथं स तत्याज नैजं बलमेव वेदयन्‌ ॥
MT-26-155a	न मे रथाद्यैर्धनुषाऽपि कार्यमित्येव स ख्यापयितुं वृकोदरः ।
MT-26-155c	खमुत्पपातोत्तमवीर्यतेजा रथं च कर्णस्य समास्थितः क्षणात्‌ ॥
MT-26-156a	भीतस्तु कर्णो रथकूबरे तदा व्यलीयतातः स वृकोदरो रथात्‌ ।
MT-26-156c	अवप्लुतो ज्ञापयितुं स्वशक्तिं निरायुधत्वेऽप्यरिनिग्रहादौ ॥
MT-26-157a	नैच्छद्‌ गृहीतुं विनिहन्तुमेव वा रथं धनुर्वाऽस्य रणेऽपहर्तुम्‌ ।
MT-26-157c	द्रोणस्य यद्वत्‌ पूर्वमतीव शक्तोऽप्यमानयद्‌ रामवचोऽस्य भक्त्या ॥
MT-26-158a	सत्यां कर्तुं वासवेश्‍च प्रतिज्ञां सम्मानयन्‌ वैष्णवत्वाच्च कर्णम्‌ ।
MT-26-158c	दातुं रन्ध्रं सूर्यजस्य प्रयातः शरक्षेपार्थं दूरमतिष्ठदत्र ॥
MT-26-159a	ततः कर्णो दूरगतं वृकोदरं सम्मानयन्तं रामवाक्यं विजानन्‌ ।
MT-26-159c	शरैरविध्यत्‌ स च तानवारयद्‌ गजैर्मृतैस्तांश्‍च चकर्त कर्णः ॥
MT-26-160a	व्यसून्‌ गजान्‌ प्रक्षिपन्तं समेत्य संस्पृश्य चापेन वचश्‍च दुष्टम्‌ ।
MT-26-160c	संश्रावयामास सुयोधनस्य प्रीत्यै प्रजानन्नपि तस्य वीर्यम्‌ ॥
MT-26-161a	संश्रावयन्तं वचनानि रूक्षाण्यपाहनद्‌ बाणवरैस्तदाऽर्जुनः ।
MT-26-161c	स वर्महीनः पार्थबाणाभितप्तो व्यपागमद्‌ भीम आपाऽत्मयानम्‌ ॥
MT-26-162a	कर्णो भीमे वासवीं नैव शक्तिं विमोक्तुमैच्छन्नैव बीभत्सुतोऽन्यान्‌ ।
MT-26-162c	हन्यामिति प्राह यतः स कुन्त्यै यद्यप्यवध्यः स तयाऽपि भीमः ॥
MT-26-163a	नारायणास्त्रं शिरसि प्रपातितं न यस्य लोमाप्यदहच्छिरस्थितम्‌ ।
MT-26-163c	किं तस्य शक्तिः प्रकरोति वासवी तथाऽन्यदप्यस्त्रशस्त्रं महच्च ॥
MT-26-164a	भीमः कर्णरथं प्राप्तः शक्तिं नाऽदातुमैच्छत ।
MT-26-164c	अभिप्रायं केशवस्य जानन्‌ हैडिम्बमृत्यवे ॥
MT-26-165a	ततः कर्णोऽन्यमास्थाय रथमर्जुनमभ्ययात्‌ ।
MT-26-165c	दिव्यं रथं धनुश्‍चैव कृष्णबुद्ध्याऽर्जुनो हरेत्‌ ॥
MT-26-166a	इति भीतस्तु तां शक्तिमादायार्जुनमृत्यवे ।
MT-26-166c	युद्धायायाद्‌ रथं चापं शक्तिं चैकत्र नाकरोत्‌ ॥
MT-26-167a	एकं हृतं चेदन्यत्‌ स्यादिति मत्वा भयाकुलः ।
MT-26-167c	बिभेति सर्वदा नीतेः कृष्णस्यामिततेजसः ॥
MT-26-168a	निश्‍चितो मरणायैव मृतिकाले तु तं रथम्‌ ।
MT-26-168c	आरुह्यगाद्धि पूर्वं तु न कालं मन्यते मृतेः ॥
MT-26-169a	शक्तिं तु तद्रथगतां प्रसमीक्ष्य कृष्णः संस्थाप्य पार्थमपि सात्यकिमेव योद्धुम्‌ ।
MT-26-169c	दत्वा स्वकीयरथमेव विरोचनस्य पुत्रेण सोऽदिशदमुष्य बलं प्रदाय ॥
MT-26-170a	शिष्यं त्वशक्तमिह मे प्रतियोधनाय पार्थो ह्यदादिति स सात्यकिमीक्षमाणः ।
MT-26-170c	संस्पर्धयैव युयुधे विरथं चकार तेनैव सात्यकिरमुं हरियानसंस्थः ॥
MT-26-171a	न केशवरथे कश्‍चित्‌ स्थितो याति पराजयम्‌ ।
MT-26-171c	अतश्‍च सात्यकिर्नाऽप कर्णेनात्र पराजयम्‌ ॥
MT-26-172a	शस्त्रसङ्‌ग्रहकाले तु कुमाराणां व्रतं भवेत्‌ ।
MT-26-172c	इत्युक्तं जामदग्न्येन धनुर्विद्यापुराकृता ॥
MT-26-173a	तच्छत्रुवधरूपं च पूर्वासिद्धं च गूहितम्‌ ।
MT-26-173c	अविरुद्धं च धर्मस्य कार्यं रामस्य तुष्टिदम्‌ ॥
MT-26-174a	अनुपद्रवं च लोकस्येत्यतो भीमो व्रतं त्विदम्‌ ।
MT-26-174c	चकार तूबरेत्युक्ते हन्यामिति रहः प्रभुः ॥
MT-26-175a	अनुपद्रवाय लोकस्य सुव्यञ्जच्छ्मश्रुमण्डलः ।
MT-26-175c	सुश्मश्रुं मां न कश्‍चिद्धि तथा ब्रूयादिति स्फुटम्‌ ॥
MT-26-176a	तदर्जुनो विजानाति स्नेहाद्‌ भीमोदितं रहः ।
MT-26-176c	अर्जुनस्यापि गाण्डीवं देहीत्युक्तो निहन्म्यहम्‌ ॥
MT-26-177a	इति तच्च विजानाति भीम एको न चापरः ।
MT-26-177c	गाण्डीवस्याऽगमं पूर्वं जानात्येव हि नारदात्‌ ॥
MT-26-178a	प्रतिज्ञां भीमसेनस्य ब्रुवतः फल्गुने रहः ।
MT-26-178c	दुर्योधनस्तु शुश्राव तां च कर्णाय सोऽब्रवीत्‌ ॥
MT-26-179a	अतूबरोऽपि तेनासौ तस्मात्‌ तूबर इत्यलम्‌ ।
MT-26-179c	उक्तः प्रकोपनायैव तस्मादर्जुनमब्रवीत्‌ ॥
MT-26-180a	जानासि मत्प्रतिज्ञां त्वं त्वत्प्रतिज्ञामहं तथा ।
MT-26-180c	तत्र हन्तव्यतां प्राप्तो मम वैकर्तनोऽत्र हि ॥
MT-26-181a	प्रतिज्ञातो वधश्‍चास्य त्वयाऽपि मदनुज्ञया ।
MT-26-181c	अतस्त्वया मया वाऽयं हन्तव्यः सूतनन्दनः ॥
MT-26-182a	इत्युक्तो वासविः प्राह हन्तव्योऽयं मयैव हि ।
MT-26-182c	त्वदीयोऽहं यतस्तेन मत्कृतं त्वकृतं भवेत्‌ ॥
MT-26-183a	न त्वत्कृतं मत्कृतं स्याद्‌ गुरुर्मम यतो भवान्‌ ।
MT-26-183c	अतो मयैव हन्तव्य इत्युक्त्वा कर्णमब्रवीत्‌ ॥
MT-26-184a	रूक्षा वाचः श्रावितोऽयं भीमः कृष्णस्य शृण्वतः ।
MT-26-184c	यच्चाभिमन्युर्युष्माभिरेकः सम्भूय पातितः ॥
MT-26-185a	अतस्त्वां निहनिष्यामि त्वत्पुत्रं च तवाग्रतः ।
MT-26-185c	इत्युक्तोऽन्यरथं प्राप्य कर्ण आवीज्जयद्रथम्‌ ॥
MT-26-186a	द्रौणिकर्णाभिगुप्तं तं नाशकद्धन्तुमर्जुनः ।
MT-26-186c	तत्र वेगं परं चक्रे द्रौणिः पार्थनिवारणे ॥
MT-26-187a	नचैनमशकत्‌ तर्तुं यत्नवानपि फल्गुनः ।
MT-26-187c	तयोरासीच्चिरं युद्धं चित्रं लघु च सुष्ठु च ॥
MT-26-188a	तद्‌ दृष्ट्वा भगवान्‌ कृष्णो लोहितायति भास्करे ।
MT-26-188c	अजिते द्रोणतनये त्वहते च जयद्रथे ।
MT-26-188e	अर्जुनस्य जयाकाङ्क्षी ससर्ज तम ऊर्जितम्‌ ॥
MT-26-189a	तमोव्याप्ते गगने सूर्यमस्तं गतं मत्वा द्रौणिपूर्वाः समस्ताः ।
MT-26-189c	विशश्रमुः सैन्धवश्‍चार्जुनस्य हतप्रतिज्ञस्य मुखं समैक्षत ॥
MT-26-190a	तदा हरेराज्ञया शक्रसूनुश्‍चकर्त बाणेन जयद्रथस्य ।
MT-26-190c	वह्निं विविक्षन्निव दर्शितः शिरस्तदा वचः प्राह जनार्दनस्तम्‌ ॥
MT-26-191a	नैतच्छिरः पातय भूतळे त्वमितीरितः पाशुपतास्त्रतेजसा ।
MT-26-191c	दधार बाणैरनुपुङ्खपुङ्खैः पुनस्तमूचे गरुडध्वजो वचः ॥
MT-26-192a	इदं पितुस्तस्य करे निपात्यतां वरोऽस्य दत्तो हि पुराऽमुनाऽयम्‌ ।
MT-26-192c	शिरो निकृत्तं भुवि पातयेद्‌ यस्तवास्य भूयाच्च शिरः सहस्रधा ॥
MT-26-193a	इति स्म वध्यः स पिताऽपि तेनेत्युदीरिते तस्य सन्ध्याक्रियस्य ।
MT-26-193c	अङ्के व्यधात्‌ तच्छिर आशु वासविः स सम्भ्रमात्‌ तद्‌ भुवि च न्यपातयत्‌ ॥
MT-26-194a	ततोऽभवत्‌ तस्य शिरः सहस्रधा हरिश्‍च चक्रे तमसो लयं पुनः ।
MT-26-194c	तदैव सूर्ये सकलैश्‍च दृष्टे हाहेति वादः सुमहानथाऽसीत्‌ ॥
MT-26-195a	भीमस्तदा शल्यसुयोधनादीन्‌ कृपं च जित्वा व्यनदत्‌ सुभैरवम्‌ ।
MT-26-195c	कुर्वन्‌ साहाय्यं फल्गुनस्यैव तुष्टो बभूव शैनेय उतो हते रिपौ ॥
MT-26-196a	अपूरयत्‌ पाञ्चजन्यं च कृष्णो मुदा तदा देवदत्तं च पार्थः ।
MT-26-196c	भीमस्य नादं सहपाञ्चजन्यघोषं श्रुत्वा निहतं सिन्धुराजम्‌ ।
MT-26-196e	ज्ञात्वा राजा धर्मसुतो मुमोद दुर्योधनश्‍चाऽस सुदुःखितस्तदा ॥
MT-26-197a	ततो द्रौणिमुखां सेनां सर्वां भीमोऽभ्यवर्तत ।
MT-26-197c	पार्थः कर्णमुखाञ्छिष्टान् ततोऽभज्यत तद्‌ बलम्‌ ॥
MT-26-198a	शीर्णां सेनां प्रविविशुर्धृष्टद्युम्नपुरोगमाः ।
MT-26-198c	ततस्तं देशमापुस्ते यत्र भीमधनञ्जयौ ॥
MT-26-199a	तत एकीकृताः सर्वे पाण्डवाः सहसोमकाः ।
MT-26-199c	परान्‌ विद्रावयामासुस्ते भीताः प्राद्रवन्‌ दिशः ॥
MT-26-200a	विद्राव्यमाणं सैन्यं तं दृष्ट्वा दुर्योधनो नृपः ।
MT-26-200c	जयद्रथवधाच्चैव कुपितोऽभ्यद्रवत्‌ परान्‌ ॥
MT-26-201a	स भीमसेनं च धनञ्जयं च युधिष्ठिरं माद्रवतीसुतौ च ।
MT-26-201c	धृष्टद्युम्नं सात्यकिं द्रौपदेयान्‌ सर्वानेकः शरवर्षैर्ववर्ष ॥
MT-26-202a	ते विव्यधुस्तं बहुभिः शिलीमुखैः स ताननादृत्य चकर्त बाणैः ।
MT-26-202c	धनूंषि चित्राणि महारथानां चकार सङ्खे विरथौ यमौ च ॥
MT-26-203a	आदाय चापानि पराणि तेऽपि दुर्योधनं ववृषुः सायकौघैः ।
MT-26-203c	अचिन्तयित्वैव शरान्त्स एको न्यवारयत्‌ तानखिलांश्‍च बाणैः ॥
MT-26-204a	तं गाहमानं द्विषतां बहूनां मध्ये द्रोणद्रौणिकृपप्रधानाः ।
MT-26-204c	दृष्ट्वा सर्वे जुगुपुः स्वात्तचापा अनारतं बाणगणान्‌ सृजन्तः ॥
MT-26-205a	सुयोधनः कर्णमाह जहि भीममिमं युधि ।
MT-26-205c	स आह नैष शक्यो हि जेतुं देवैः सवासवैः ॥
MT-26-206a	दैवाज्जीवाम्यहं राजन्‌ युध्यनेनातिपीडितः ।
MT-26-206c	अतो घटामहे शक्त्या जयो दैवे समाहितः ॥
MT-26-207a	दुर्योधनो द्रोणमाह सैन्धवस्त्वदुपेक्षया ।
MT-26-207c	पार्थेन निहतो भीमसात्यकिभ्यां च मे बलम्‌ ॥
MT-26-208a	प्रतिज्ञा च परित्यक्ता पाण्डवस्नेहतस्त्वया ।
MT-26-208c	इत्युक्तः कुपितो द्रोणः प्रतिज्ञामकरोत्‌ ततः ॥
MT-26-209a	इतः परं नैव रणाद्‌ रात्रावहनि वा क्वचित्‌ ।
MT-26-209c	गच्छेयं नच मोक्ष्यामि वर्म बद्धं कथञ्चन ॥
MT-26-210a	मत्पुत्रश्‍च त्वया वाच्यः पाञ्चालान्‌ नैव शेषयेः ।
MT-26-210c	सदौहित्रानितीत्युक्त्वा विजगाहे निशागमे ॥
MT-26-211a	चमूं परेषामभ्यागाद्‌ धृष्टद्युम्नस्तमाशु च ।
MT-26-211c	द्रौणिदुर्योधनौ तत्र विरथीकृत्य मारुतिः ॥
MT-26-212a	द्रावयामास तत्‌ सैन्यं पश्यतां सर्वभूभृताम्‌ ।
MT-26-212c	अक्षोहिण्यस्तु सप्तैव सेनयोरुभयोरपि ॥
MT-26-213a	हतास्तासां च भीमेन तिस्रो द्वे फल्गुनेन च ।
MT-26-213c	सौभद्रसात्यकिमुखैस्तन्मध्ये षोडशांशकः ॥
MT-26-214a	हैडिम्बपार्षतमुखैस्त्रयाच्च दशमांशकः ।
MT-26-214c	भीष्मद्रोणद्रौणिभिश्‍च द्वे समं निहते तदा ॥
MT-26-215a	तदन्यैर्मिळितैः सर्वैस्तच्चतुर्थांश एव च ।
MT-26-215c	ततो रात्रौ पञ्चभिश्‍च पार्थाः षडि्‌भश्‍च कौरवाः ॥
MT-26-216a	अक्षोहिणीभिः संव्यूह्य युद्धं चक्रुः सुदारुणम्‌ ।
MT-26-216c	भीमं सेनां द्रावयन्तं पुनः कर्णः समासदत्‌ ॥
MT-26-217a	स कर्णपुरतो भीमो दुष्कर्णं कर्णमेव च ।
MT-26-217c	दुर्योधनस्यावरजौ निष्पिपेष पदा क्षणात्‌ ॥
MT-26-218a	रथाश्‍वध्वजसूतैश्‍च सहितौ न व्यदृश्यताम्‌ ।
MT-26-218c	निरायुधोऽहमिति मां त्वमात्थ परुषं वचः ॥
MT-26-219a	निरायुधः पदैवाहं त्वां हन्तुमशकं तदा ।
MT-26-219c	इति कर्णस्य तौ भीमः सञ्ज्ञया ज्ञापयन्‌ भुवि ॥
MT-26-220a	पदा पिपेष कालिङ्घं मुष्टिनैव जघान ह ।
MT-26-220c	मुष्टिना त्वद्वधायाहं समर्थ इति किं वदे ॥
MT-26-221a	तस्मान्मया रक्षितस्त्वमिति ज्ञापयितुं प्रभुः।
MT-26-221c	साश्‍वसूतध्वजरथः कालिययो मुष्टिचूर्णितः ॥
MT-26-222a	केतुमांश्‍च पिता तस्य शक्रदेवः श्रुतायुधः ।
MT-26-222c	अक्षोहिण्या सेनया च सह भीमेन पातिताः ॥
MT-26-223a	खड्‌गयुद्धे पुरा भीष्मे सेनापत्यं प्रकुर्वति ।
MT-26-223c	कर्णानुजान्‌ ध्रुवाद्यांश्‍च बहून्‌ जघ्ने स वै निशि ॥
MT-26-224a	सञ्ज्ञां भीमकृतां ज्ञात्वा शक्तिं चिक्षेप चापराम्‌ ।
MT-26-224c	कर्णः शक्तिर्मया दिव्या न मुक्ता तेन जीवसि ॥
MT-26-225a	इति ज्ञापयितुं तां तु ज्ञात्वा भीमः क्षणात्‌ तदा ।
MT-26-225c	खमुत्पत्य गृहीत्वा च कर्णे चिक्षेप सत्वरः ॥
MT-26-226a	यदि त्वया तदा मुक्ता शक्तिस्त्वां सा हनिष्यति ।
MT-26-226c	इति ज्ञापयितुं सा च कर्णरक्षणकाङ्क्षिणा ॥
MT-26-227a	मुक्ता दक्षभुजे साऽथ विदार्य धरणीं तथा ।
MT-26-227c	भित्त्वा विवेश कर्णस्य दर्शयन्ती निदर्शनम्‌ ॥
MT-26-228a	ततो भीमः पुनः स्वं तु रथमास्थाय चापभृत्‌ ।
MT-26-228c	कर्णस्य पुरतः शत्रून्‌ द्रावयामास सर्वतः ॥
MT-26-229a	तं कर्णो वारयामास शरैः सन्नतपर्वभिः ।
MT-26-229c	भीमः कर्णरथायैव गदां चिक्षेप वेगितः ॥
MT-26-230a	स तद्गदाविघाताय स्थूणाकर्णास्त्रमासृजत्‌ ।
MT-26-230c	तेनास्त्रेण प्रतिहता सा गदा भीममाव्रजत्‌ ॥
MT-26-231a	भीमो गदां समादाय कर्णस्य रथमारुहत्‌ ।
MT-26-231c	तया सञ्चूर्णयामास कर्णस्य रथकूबरम्‌ ॥
MT-26-232a	एवं त्वच्चूर्णने शक्तो मत्कामात्‌ त्वं हि जीवसि ।
MT-26-232c	एवं निदर्शयित्वैव पुनः स्वं रथमाब्रजत्‌ ॥
MT-26-233a	पुनः कर्णपुरः सेनां जघान बहुशो रणे ।
MT-26-233c	कर्णस्तु तं परित्यज्य सहदेवमुपाद्रवत्‌ ॥
MT-26-234a	स तु तं विरथीकृत्य धनुः कण्ठेऽवसज्य च ।
MT-26-234c	कुत्सयामास बहुशः स तु निर्वेदमागमत्‌ ॥
MT-26-235a	न हन्तुमैच्छत्‌ तं कर्णः पृथायै स्वं वचः स्मरन्‌ ।
MT-26-235c	तं विजित्य रणे कर्णो जघ्ने पार्थवरूथिनीम्‌ ॥
MT-26-236a	ततो द्रौणिर्विविधैर्बाणसङ्घैर्जघान पार्थस्य चमूं समन्ततः ।
MT-26-236c	सा हन्यमाना रणकोविदेन नाशं लेभे मृत्युनाऽर्ता प्रजेव ॥
MT-26-237a	दृष्ट्वा सेनां द्रौणिबलाभिभूतां तमाह्वयामास घटोत्कचो युधे ।
MT-26-237c	द्रौणिस्तमाहाऽलमलं न वत्स पुत्रस्तातं योधयस्वाद्य मां त्वम्‌ ॥
MT-26-238a	इत्युक्त ऊचे न पिता मम त्वं सखा पितुर्यद्यपि शत्रुसंश्रयात्‌ ।
MT-26-238c	अरिश्‍च मेऽसीति तमाह यद्यरिं मां मन्यसे तद्वदहं करोमि ते ॥
MT-26-239a	इत्यूचिवाञ्छक्रधनुप्रकाशं विष्फार्य चापं प्रकिरञ्छरौघान्‌ ।
MT-26-239c	अभ्यागमद्‌ राक्षसमुग्रवेगः स्वसेनया सोऽपि तमभ्यवर्तत ॥
MT-26-240a	स रक्षसां लक्षसमावृतो बली नृभिश्‍च वीरैर्बहुभिः सुशिक्षितैः ।
MT-26-240c	अक्षोहिणीमात्रबलेन राक्षसः सङ्क्षोभयामास गुरोः सुतं शरैः ॥
MT-26-241a	स तेन बाणैर्बहुभिः प्रपीडितो विभिन्नगात्रः क्षतजाप्लुताङ्गः ।
MT-26-241c	व्यावृत्य नेत्रे कुपितो महद्‌ धनुर्विस्फार्य बाणै रजनीं चकार ॥
MT-26-242a	सोऽक्षोहिणीं तां क्षणमात्रतः क्षरन्‌ महाशरांस्तानपि राक्षसान्‌ क्षयम्‌ ।
MT-26-242c	निनाय पुत्रं च घटोत्कचस्य निष्ठ्यं पुरा योऽञ्जनवर्मनामकः ॥
MT-26-243a	निरीक्ष्य सेनां स्वसुतं च पातितं घटोत्कचो द्रोणसुतं शरेण ।
MT-26-243c	विव्याध गाढं स तु विह्वलो ध्वजं समाश्रितश्‍चाऽशु ससञ्ज्ञकोऽभवत्‌ ॥
MT-26-244a	उत्थाय बाणं यमदण्डकल्पं सन्धाय चापे प्रविकृष्य राक्षसे ।
MT-26-244c	मुमोच तेनाभिहतः पपात विनष्टसञ्ज्ञः स्वरथे घटोत्कचः ॥
MT-26-245a	विमूर्च्छितं सारथिरस्य दूरं निनाय युद्धाज्जगतो विपश्यतः ।
MT-26-245c	द्रौणिश्‍च सेनां निशितैः शरोत्तमैर्व्यद्रावयत्‌ पाण्डवसोमकानाम्‌ ॥
MT-26-246a	सञ्ज्ञामवाप्याथ घटोत्कचोऽपि क्रुद्धोऽविशत्‌ कौरवसैन्यमाशु ।
MT-26-246c	विद्रावयामास स बाणवर्षैः प्रकम्पयामास महारथांस्तथा ॥
MT-26-247a	तदैव पार्थं प्रति योद्धुमागतं वैकर्तनं वीक्ष्य जगत्पतिर्हरिः ।
MT-26-247c	घटोत्कचं प्राहिणोच्छक्तिमुग्रां तस्मिन्‌ मोक्तुं पार्थरक्षार्थमेव ॥
MT-26-248a	स कर्णमाहूय युयोध तेन तस्यानु दुर्योधनपूर्वकाश्‍च ये ।
MT-26-248c	द्रोणेन चैतान्‌ समरे स एको निवारयामास ममर्द चाधिकम्‌ ॥
MT-26-249a	ते बाध्यमाना बहुशो बलीयसा कर्णं पुरोधाय तमभ्ययोधयन्‌ ।
MT-26-249c	न विव्यथे तत्र रणे स कर्णः स्ववीर्यमास्थाय महास्त्रवेत्ता ॥
MT-26-250a	निवारयामास गुरोः सुतं तदा भीमस्त्रिगर्ताञ्छतमन्युनन्दनः ।
MT-26-250c	अलम्बलो नाम तदैव राक्षसः समागमद् भीमसुतं निहन्तुम्‌ ॥
MT-26-251a	युध्वा प्रगृह्यैनमथो निपात्य घटोत्कचो भूमितळेऽसिनाऽस्य ।
MT-26-251c	उत्कृत्य शीर्षं तु सुयोधनेऽक्षिपद्‌ विषेदुरत्राखिलभूमिपालाः ॥
MT-26-252a	अलायुधोऽथाऽगमदुग्रवीर्यो नराशनस्तं स घटोत्कचोऽभ्ययात्‌ ।
MT-26-252c	युध्वा मुहूर्तं स तु तेन भूमौ निपात्य तं यज्ञपशुं चकार ॥
MT-26-253a	अथास्य शिर उद्धृत्य क्रोधाद्‌ दुर्योधनोरसि ।
MT-26-253c	चिक्षेप तेन सम्भ्रान्ताः सर्वे दुर्योधनादयः ॥
MT-26-254a	घटोत्कचबलख्यात्यै समर्थेनापि यो रणे ।
MT-26-254c	न हतो भीमसेनेन हतेऽस्मिन्‌ भैमसेनिना ॥
MT-26-255a	सर्वे सञ्चोदयामासुः कर्णं शक्तिविमोक्षणे ।
MT-26-255c	अस्मिन्‌ हते हतं सर्वं किं नः पार्थः करिष्यति ॥
MT-26-256a	एवं सञ्चोद्यमानः स धार्तराष्ट्रैः पुनःपुनः ।
MT-26-256c	हैडिम्बेनार्द्यमानैस्तु स्वयं च भृशपीडितः ।
MT-26-256e	आदत्त शक्तिं विपुलां पाकशासनसम्मताम्‌ ॥
MT-26-257a	तामम्बरस्थाय घटोत्कचाय शैलोपमायातुलविक्रमाय ।
MT-26-257c	चिक्षेप मृत्यो रसनोपमामलं प्रकाशयन्तीं प्रदिशो दिशश्‍च ॥
MT-26-258a	निर्भिण्णवक्षाः स तया पपात व्यचूर्णयच्छत्रुबलं हतोऽपि ।
MT-26-258c	तस्मिन्‌ हते जहृषुर्धार्तराष्ट्रा उच्चुक्रुशुर्दुधुवुश्‍चाम्बराणि ॥
MT-26-259a	तदा ननर्त केशवः समाश्लिषच्च फल्गुनम्‌ ।
MT-26-259c	ननाद शङ्खमाधमज्जहास चोरुनिस्वनः ॥
MT-26-260a	तमपृच्छद्‌ गुडाकेशः किमेतदिति दुर्मनाः ।
MT-26-260c	हते सुतेऽग्रजेऽस्माकं वीरे किं नन्दसि प्रभो ॥
MT-26-261a	तमाह भगवान्‌ कृष्णो दिष्ट्या जीवसि फल्गुन ।
MT-26-261c	त्वदर्थं निहिता शक्तिर्विमुक्ताऽस्मिन्‌ हि राक्षसे ॥
MT-26-262a	ततो युधिष्ठिरो दुःखादमर्षाच्चाभ्यवर्तत ।
MT-26-262c	कर्णं प्रति तमाहाथ कृष्णद्वैपायनः प्रभुः ॥
MT-26-263a	ययाऽर्जुनो निहन्तव्यस्तयाऽसौ राक्षसो हतः ।
MT-26-263c	तन्मा शुचस्त्वं राजेन्द्र दिष्ट्या जीवति फल्गुनः ।
MT-26-263e	इत्युक्त्वा प्रययौ व्यासस्ततो युद्धमवर्तत ॥
MT-26-264a	भीमार्जुनाभ्यामिह हन्यमाने बले कुरूणामितरैश्‍च पाण्डवे ।
MT-26-264c	प्रदीपहस्ता अथ योधकाश्‍च सर्वेऽपि निद्रावशगा बभूवुः ॥
MT-26-265a	दृष्ट्वैव तानाह धनञ्जयस्तदा स्वप्स्यन्तु यावच्छशिनः प्रकाशः ।
MT-26-265c	इतीरिता आशिषः फल्गुनाय प्रयुज्य सर्वे सुषुपुर्यथास्थिताः ॥
MT-26-266a	पुनश्‍च चन्द्रेऽभ्युदिते युधे ते समाययुः शस्त्रमहास्त्रवर्षाः ।
MT-26-266c	तत्राऽयातः सात्यकिं सोमदत्तो भूरिश्‍च ताभ्यां युयुधे स एकः ॥
MT-26-267a	हतौ च तौ पेततुस्तेन भूमौ बाह्लीक एनं समरे त्वयोधयत्‌ ।
MT-26-267c	स सात्यकिं विरथीकृत्य बाणं वधाय तस्याऽशु मुमोच वीरः ॥
MT-26-268a	चिच्छेद तं भीमसेनस्त्रिधैव तस्मै शतघ्नीं प्रजहार बाह्लिकः ।
MT-26-268c	तया हतो विह्वलितो वृकोदरो जघान तं गदया सोऽपतच्च ॥
MT-26-269a	बाह्लीकः प्रार्थयामास पूर्वं स्नेहपुरस्सरम्‌ ।
MT-26-269c	भीम त्वयैव हन्तव्यो रणेऽहं प्रीतिमिच्छता ॥
MT-26-270a	तदा यशश्‍च धर्मं च लोकं च प्राप्नुयामहम्‌ ।
MT-26-270c	इत्युक्त आह तं भीमो नितरां व्यथितस्तदा ॥
MT-26-271a	हन्यां नैवान्यथा युद्धे तत्‌ ते शुश्रूषणं भवेत्‌ ।
MT-26-271c	इति तेन हतस्तत्र भीमसेनेन बाह्लिकः ॥
MT-26-272a	हते बाह्लीके कौरवा भीमसेनमभ्याजग्मुः कर्णदुर्योधनाद्याः ।
MT-26-272c	द्रौणिं पुरस्कृत्य गुरुं च पार्षतः सभ्रातृकः सात्यकिना समभ्ययात्‌ ॥
MT-26-273a	संशप्तकैरेव पार्थो युयोध तद्‌ युद्धमासीदतिरौद्रमद्भुतम्‌ ।
MT-26-273c	अक्षोहिणी तत्र भीमार्जुनाभ्यां निषूूदिता रात्रियुद्धे समस्ता ॥
MT-26-274a	ततः सूर्यश्‍चाभ्युदितस्तदाऽतिघोरं द्रोणः कर्म युद्धे चकार ।
MT-26-274c	स पाञ्चालानां रथवृन्दं प्रविश्य जघान हस्त्यश्‍वरथान्‌ नरांश्‍च ॥
MT-26-275a	विद्रावितास्तेन महारथाश्‍च नैवाविन्दञ्छर्म बाणान्धकारे ।
MT-26-275c	युवेव वृद्धोऽपि चचार युद्धे स उग्रधन्वा परमास्त्रवेत्ता ॥
MT-26-276a	रथार्बुदं तेन हतं च तत्र ततः सहस्रं गुणितं नराणाम्‌ ।
MT-26-276c	ततो दशांशो निहतो हयानां गजार्बुदं चैव रणोत्कटेन ॥
MT-26-277a	तथा विराटद्रुपदौ शराभ्यां निनाय लोकं परमाजिमध्ये ।
MT-26-277c	ततो विजित्यैव गुरोः सुतादीन्‌ धृष्टद्युम्नं भीमसेनो जुगोप ॥
MT-26-278a	धृष्टद्युम्नो भीमसेनाभिगुप्तो द्रोणं हन्तुं यत्नमुच्चैश्‍चकार ।
MT-26-278c	निवारयामास गुरुः शरौघैर्धृष्टद्युम्नं सोऽपि तं सायकेन ।
MT-26-278e	विव्याध तेनाभिहतः स मूर्च्छामवाप विप्रो निषसाद चाऽशु ॥
MT-26-279a	धृष्टद्युम्नः सत्वरं खड्‌गचर्मणी आदाय तस्याऽरुरुहे रथोत्तमम्‌ ।
MT-26-279c	सञ्ज्ञामवाप्याथ गुरुः शरौघैः प्रादेशमात्रैर्व्यथयामास तं च ॥
MT-26-280a	स तैरतिव्यथितस्तद्रथाच्च परावृत्तः स्वं रथमारुरोह ।
MT-26-280c	सुसंरब्धौ तौ पुनरेव युद्धं सञ्चक्रतुर्वृष्टशराम्बुधारौ ॥
MT-26-281a	निवार्य शत्रुं स शरैर्ब्रह्मास्त्रमसृजद्‌ द्विजः ।
MT-26-281c	तेन सन्दाहयामास पाञ्चालान्‌ सुबहून्‌ रणे ॥
MT-26-282a	पुरुजित्‌ कुन्तिभोजश्‍च तेनान्ये च हतास्तदा ।
MT-26-282c	भीमोऽर्जुनः सात्यकिश्‍च पर्यायेण गुरोः सुतम्‌ ॥
MT-26-283a	दूरतो वारयामासुर्महत्या सेनया सह ।
MT-26-283c	कर्णदुर्योधनादींश्‍च शल्यं भोजं कृपं तथा ॥
MT-26-284a	भीमार्जुनौ शरौघेण वारयामासतू रणे ।
MT-26-284c	तत्र भीमो गजानीकं जयत्सेनं च मागधम्‌ ॥
MT-26-285a	जघान सुबहूंश्‍चैव मागधानां रथव्रजान्‌ ।
MT-26-285c	अथ माळवराजस्य त्वश्‍वत्थामाभिधं गजम्‌ ॥
MT-26-286a	भीमसेनहतं दृष्ट्वा वासुदेवप्रचोदितः ।
MT-26-286c	अश्‍वत्थामा हत इति प्राह राजा युधिष्ठिरः ॥
MT-26-287a	अश्‍वत्थामवधं श्रुत्वा नाहं योत्स्य इति स्वयम्‌ ।
MT-26-287c	पुरोक्तं धर्मजायैव तेन द्रोणो युधिष्ठिरम्‌ ॥
MT-26-288a	ब्रूहि सत्यमिति प्राह सत्यमित्येव सोऽब्रवीत्‌ ।
MT-26-288c	उपांशु कुञ्जरश्‍चेति द्रोणोऽतो व्यथितोऽभवत्‌ ॥
MT-26-289a	तस्य भीमो रथेषां च गृहीत्वा न तवेदृशम्‌ ।
MT-26-289c	योग्यं गुणवतो नित्यं परधर्मोपजीवनम्‌ ॥
MT-26-290a	इत्याह खस्था मुनयश्‍चालमेहीति तं तदा ।
MT-26-290c	ऊचुस्तदखिलं ज्ञात्वा द्रोणः शस्त्रमवासृजत्‌ ॥
MT-26-291a	स न्यस्य कर्माणि तदाऽखिलानि योगारूढः परमं वासुदेवम्‌ ।
MT-26-291c	सर्वेश्‍वरं नित्यनिरस्तदोषं ध्यायन्‌ मुक्त्वा देहमगात्‌ स्वधाम ॥
MT-26-292a	तं केशवः पाण्डवा गौतमश्‍च यान्तं स्वलोकं ददृशुर्विहायसा ।
MT-26-292c	धृष्टद्युम्नः पाण्डवैर्वार्यमाणोऽप्यगात्‌ खड्‌गं चर्म चाऽदाय तत्र ॥
MT-26-293a	छित्वाऽसिना तस्य शिरः पुनश्‍च रथं स्वकीयं त्वरया समास्थितः ।
MT-26-293c	दृष्ट्वा कृपस्तं सुभृशं भयार्दितः सम्प्राद्रवद्‌ वाजिनमेकमास्थितः ॥
MT-26-294a	सञ्छिन्ने द्रोणशिरसि गर्हयामास वासविः ।
MT-26-294c	युधिष्ठिरं च पाञ्चाल्यं सात्यकिश्‍चापि कोपितः ॥
MT-26-295a	धृष्टद्युम्नस्तु तावाह कथं भूरिश्रवा हतः ।
MT-26-295c	इति तं सात्यकिः क्रुद्धो गदापाणिः समभ्ययात्‌ ॥
MT-26-296a	आह्वयामास पाञ्चाल्यस्तं धृतासिरविस्मयः ।
MT-26-296c	तदा जग्राह शैनेयं भीमः कृष्णप्रचोदितः ।
MT-26-296e	शमयामास पार्थं च पाञ्चाल्यस्नेहयन्त्रितः ॥
MT-26-297a	ते वासुदेवेन तदाऽनुशिक्षिताः स्नेहं पुनः पूर्ववदापुरुत्तमम्‌ ।
MT-26-297c	यत्ताश्‍च युद्धाय समुद्यताश्‍च तदाऽऽगमद्‌ द्रौणिरप्यात्तधन्वा ॥
MT-26-298a	आश्रुत्य तातं निहतं प्रतिज्ञां चकार निःशेषरिपुप्रमाथने ।
MT-26-298c	नारायणास्त्रं विससर्ज कोपात्‌ तदा भीता भीममृते समस्ताः ॥
MT-26-299a	युधिष्ठिरः प्राह विषण्णचेतनः शैनेयपूर्वाः प्रतियान्तु सर्वे ।
MT-26-299c	सभ्रातृकोऽहं द्रौणिवरास्त्रमग्नो भवेयमित्यत्र जगाद केशवः ॥
MT-26-300a	नमध्वमस्त्रस्य ततो विमोक्ष्यथेत्यथ प्रणेमुश्‍च धनञ्जयादिकाः ।
MT-26-300c	सर्वे न भीमस्तदमुष्य मूर्ध्नि पपात सोऽग्नाविव संस्थितोऽग्निः ॥
MT-26-301a	अदह्यमाने भीमेऽपि वह्नौ वह्निरिव स्थिते ।
MT-26-301c	अवेष्टयद्‌ वारुणेन पार्थोऽत्राऽत्मप्रपत्तये ॥
MT-26-302a	न देहे पतितास्त्रस्य बहिर्वेष्टनतः फलम्‌ ।
MT-26-302c	तथाऽपि स्नेहवशगो वेष्टयामास फल्गुनः ॥
MT-26-303a	अमोघत्वं निजास्त्रस्य भीमस्यावध्यतामपि ।
MT-26-303c	साधयन्‌ सार्जुनः कृष्णो भीमस्य रथमारुहत्‌ ॥
MT-26-304a	वेष्टितं वारुणास्त्रेण प्रविष्टं बाह्यतस्तदा ।
MT-26-304c	सहितत्वात्‌ केशवेन नरत्वादथ फल्गुनम्‌ ॥
MT-26-305a	तदस्त्रं नादहत्‌ ताभ्यां स्वरथादवरोपिते ।
MT-26-305c	भीम आच्छिन्नहेतौ च तदस्त्रं शान्तिमागमत्‌ ॥
MT-26-306a	शुद्धक्षत्रियधर्मेषु निरतत्वाद्‌ वृकोदरः ।
MT-26-306c	वाहनादवतीर्यान्यैः प्रणतेऽपि निरायुधैः ।
MT-26-306e	सायुधः सरथोऽयुद्ध्यदविषह्यमपीश्‍वरैः ॥
MT-26-307a	स्वधर्महानौ मित्राणां कर्तव्यं यन्निषेधनम्‌ ।
MT-26-307c	अतः सोऽन्यानपि प्राह मा गमध्वमिति स्वयम्‌ ॥
MT-26-308a	नमस्कार्यमपि ह्यस्त्रं न नम्यं जीवनेच्छया ।
MT-26-308c	समरे शत्रुणा मुक्तं तस्मात्‌ तन्न चकार सः ॥
MT-26-309a	अस्त्राभिमानी वायुर्हि देवताऽस्य हरिः स्वयम्‌ ।
MT-26-309c	तस्माद्‌ भीमं स्वरूपत्वान्नादहच्चाग्निमग्निवत्‌ ॥
MT-26-310a	मनसैवाऽदरं चक्रे भीमोऽस्त्रे च हरौ तदा ।
MT-26-310c	क्षत्रधर्मानुसारेण न ननाम च बाह्यतः ॥
MT-26-311a	वासुदेवः स्वकीयास्त्रं भीमं चामोघमेव तु ।
MT-26-311c	साधयित्वाऽनन्तशक्तिः पुनरश्‍वानचोदयत्‌ ॥
MT-26-312a	पुनः प्रयोक्तुमस्त्रं तत्‌ धार्तराष्ट्रोऽभ्यचोदयत्‌ ।
MT-26-312c	द्रौणिर्न शक्यमित्युक्त्वा धृष्टद्युम्नं समभ्ययात्‌ ॥
MT-26-313a	आयान्तमीक्ष्यैव गुरोः सुतं तं धृष्टद्युम्नं सात्यकिरन्वयाद्‌ रणे ।
MT-26-313c	उभौ च तौ सायकाभ्यामविध्यन्निपेततुस्तौ च विमूर्च्छितौ रणे ॥
MT-26-314a	भीमस्याभ्यागतस्याश्‍वान्‌ द्रौणिर्व्यद्रावयद्‌ रणे ।
MT-26-314c	संस्थापयति तान्‌ भीमे ददर्श द्रौणिमर्जुनः ॥
MT-26-315a	ततोऽर्जुनस्तं प्रतियोद्धुमागमद्‌ रूक्षा वाचः श्रावयन्‌ क्रुद्धरूपः ।
MT-26-315c	तत्राऽग्नेयं द्रौणिरमुञ्चदस्त्रं तेन व्याप्ता पृतना पाण्डवानाम्‌ ॥
MT-26-316a	अक्षोहिणी निहता चात्र सेना पार्थं सयानं हरिरुज्जहार ।
MT-26-316c	जीवन्तमालोक्य सुरेन्द्रनन्दनं द्रौणिः कोपात्‌ कार्मुकं चापहाय ।
MT-26-316e	ययौ तमागत्य जगाद कृष्णो वेदान्तकृत्‌ पूर्णषाड्‌गुण्यदेहः ॥
MT-26-317a	मा याहि साक्षाद्‌ गिरिशः सुराणां कार्याय भूमौ बलवानजायथाः ।
MT-26-317c	महच्च कार्यं पुनरस्ति दृष्टं तवाऽशु तच्च प्रतिपादयेति ॥
MT-26-318a	तथोदितः प्रातरिति ब्रुवाणो ययौ प्रणम्याखिलवेदयोनिम्‌ ।
MT-26-318c	ययुस्तमन्वेव सुयोधनादयो दुःखानतास्ते शिबिराय भीताः ॥
MT-26-319a	पार्थाश्‍च सर्वे मुदिता जनार्दनं परं स्तुवन्तः शिबिराय जग्मुः ।
MT-26-319c	तत्रापि रात्रावमितान्‌ हरेर्गुणाननुस्मरन्तो मुमुदुः समेताः ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये नारायणास्त्रोपशमनं नाम षड्विंशोऽध्यायः ॥ 26 ॥

Adhyaya 27

अथ सप्तविंशोऽध्यायः

MT-27-001a	अथानुज्ञामुपादाय द्रौणेर्दुर्योधनो नृपः ।
MT-27-001c	कर्णं सेनापतिं चक्रे सोऽगाद्‌ युद्धाय दंसितः ॥
MT-27-002a	तत्राभवद्‌ युद्धमतीव दारुणं पाण्डोः सुतानां धृतराष्ट्रजैर्गजे ।
MT-27-002c	तत्रोदयाद्रिप्रतिमे प्रदृश्यते भीमो यथोद्यन् सविताऽतिनिर्मलः ॥
MT-27-003a	तं कालयन्तं नृपतीन्‌ क्षेमधूर्तिरभ्यागमत्‌ तस्य गजं जघान च ।
MT-27-003c	तं वीर्यमत्तं प्रतिलभ्य भीमो निनाय मृत्योः सदनाय शीघ्रम्‌ ॥
MT-27-004a	निहत्य तं मारुतिरभ्यकृन्तच्छिरांसि यूनां परपक्षपातिनाम्‌ ।
MT-27-004c	विक्षोभयामास च शत्रुसैन्यं सिंहो यथैव श्‍वसृगालयूथम्‌ ॥
MT-27-005a	सङ्क्षोभ्यमाणं तदनीकमीक्ष्य द्रौणी रथेन प्रतिजग्मिवांस्तम्‌ ।
MT-27-005c	तद्‌ युद्धमासीदतिघोरमद्भुतं पुरा यथा नाऽस च कस्यचित्‌ क्वचित्‌ ॥
MT-27-006a	दृष्ट्वैव तद्‌ देवगन्धर्वविप्रा ऊचुर्नेदृग्‌ दृष्टपूर्वं सुयुद्धम्‌ ।
MT-27-006c	नचोत्तरं वाऽपि भविष्यतीदृक्‌ कलां च सर्वाणि न षोडशीमियुः ॥
MT-27-007a	नैतादृशी ज्ञानसम्पद्‌ बलं वा द्वयं कुतो वायुमृते शिवं तथा ।
MT-27-007c	द्वयोः समाहार इह द्वयोरपि ज्ञानस्य बाह्वोश्‍च बलस्य सूर्जितः ॥
MT-27-008a	इतीर्यमाणे विबुधैर्नरोत्तमौ दिशः समस्ता गगनं च पत्रिभिः ।
MT-27-008c	निरन्तरं चक्रतुरुत्तमोजसौ दृष्ट्वैव तद्‌ भीतिमगुर्महारथाः ॥
MT-27-009a	शरासने मारुतिना निराकृतो द्रौणिर्महास्त्राणि मुमोच तस्मिन्‌ ।
MT-27-009c	तान्यस्त्रवर्यैर्बलवानविस्मयः संशामयामास सुतोऽनिलस्य ॥
MT-27-010a	पुनः शरैरेव परस्परं तावयुद्ध्यतां चित्रमलं च सुष्ठु ।
MT-27-010c	तदा तु भीमस्य शरैर्भृशार्तो द्रोणिः पपाताऽशु दृढं विचेतनः ॥
MT-27-011a	भीमश्‍च विह्वलतनुः स तु किञ्चिदेव पूर्वं गते गुरुसुते प्रययौ क्षणेन ।
MT-27-011c	निर्धूतयुद्धश्रम आत्तधन्वा योद्धुं गजौघं प्रतिनादिताशः ॥
MT-27-012a	तस्मिन्‌ गजान्‌ मर्दयति धार्तराष्ट्रो युधिष्ठिरम्‌ ।
MT-27-012c	अगाद्‌ युद्धाय तौ युद्धं राजानौ चक्रतुश्‍चिरम्‌ ॥
MT-27-013a	तत्र तं विरथं चक्रे सहसैव युधिष्ठिरः ।
MT-27-013c	स गदामाददे गुर्वीं तं भीमोऽभ्यपतद्‌ गदी ॥
MT-27-014a	दृष्ट्वा कृपस्तं स्वरथमारोप्यापययौ ततः ।
MT-27-014c	तदैव कर्णनकुलौ भृशं बाणैरयुद्ध्यताम्‌ ॥
MT-27-015a	नकुलं विरथं कृत्वा कर्णोऽथ प्रपलायितम्‌ ।
MT-27-015c	अनुद्रुत्य च वेगेन कण्ठे धनुरवासृजत्‌ ॥
MT-27-016a	उक्त्वा च परुषा वाचः कुन्त्या वचनगौरवात्‌ ।
MT-27-016c	न जघानैव नकुलं विसृज्य च ययौ परान्‌ ॥
MT-27-017a	विन्दानुविन्दावथ कैकयौ रणे समासदत्‌ सात्यकिरुग्रविक्रमः ।
MT-27-017c	तयोरमुष्याभवदुग्रवैशसं प्रवर्षतोरुत्तमसायकान्‌ बहून्‌ ॥
MT-27-018a	ताभ्यां निरुद्धः सहसा जहार तत्रानुविन्दस्य शिरोऽथ विन्दः ।
MT-27-018c	युयोध शैनेयमथारथावुभौ परस्परं चक्रतुरुत्तमाहवे ॥
MT-27-019a	ततश्‍च चर्मासिधरौ प्रचेरतुः श्येनौ यथाऽकाशतळे कृतश्रमौ ।
MT-27-019c	निकृत्य चान्योन्यमुभौ च चर्मणी वरासिपाणी युगपत्‌ समीयतुः ॥
MT-27-020a	तत्रापहस्तेन शिरः सकुण्डलं जहार विन्दस्य मृधे स सात्यकिः ।
MT-27-020c	निहत्य तं बन्धुजनैः सुपूजितो जगाम शत्रूनपरान्‌ प्रकम्पयन्‌ ॥
MT-27-021a	कृपमायान्तमीक्ष्यैव तपसा मां प्रपीडयेत्‌ ।
MT-27-021c	इति मत्वा पार्षतस्तु भीमं शरणमेयिवान्‌ ॥
MT-27-022a	कर्णं समन्तात्‌ प्रतिकालयन्तं वरूथिनीमिन्द्रसुतः समभ्ययात्‌ ।
MT-27-022c	क्षणात्‌ तमाजौ विरथं च चक्रे ततोऽपहारं स चकार चम्वाः ॥
MT-27-023a	पराजितः संयति सूर्यसूनुः सुतेन शक्रस्य स धार्तराष्ट्रम्‌ ।
MT-27-023c	जगाद बाहुं प्रतिगृह्य पार्थो जिगाय मामन्यमनस्कमाजौ ॥
MT-27-024a	कामं रथो मे धनुरप्यभेद्यं दत्तं भृगूणामधिपेन दिव्यम्‌ ।
MT-27-024c	यन्ता न तादृङ्‌ मम यादृशो हरिः शल्यो यदि स्यात्‌ त्वदरिं निहन्याम्‌ ॥
MT-27-025a	इतीरिते सौत्यकृते स शल्यं प्रोवाच स क्रुद्ध इवाभवत्‌ तदा ।
MT-27-025c	दुर्योधनो रथिनः सारथेस्तु व्यावर्णयन्नुत्तमतामशामयत्‌ ॥
MT-27-026a	बुद्ध्या बलेन ज्ञानेन धैर्याद्यैरपि योऽधिकः ।
MT-27-026c	रथिनः सारथिः स स्यादर्जुनस्य यथा हरिः ॥
MT-27-027a	यथा शिवस्य ब्रह्माऽभूद्‌ दहतस्त्रिपुरं पुरा ।
MT-27-027c	इत्यादिवाक्यैः संशान्त इव शल्योऽस्य सारथिः ॥
MT-27-028a	बभूव तेन सहितः सेनां व्यूह्य रवेः सुतः ।
MT-27-028c	गच्छन्‌ युद्धाय दर्पेण प्राह यो मेऽर्जुनं पुमान्‌ ॥
MT-27-029a	दर्शयेत्‌ तस्य दास्यामि प्रीतो वित्तमनर्गळम्‌ ।
MT-27-029c	इति ब्रुवाणं बहुशः प्राह शल्यः प्रहस्य च ॥
MT-27-030a	निवातकवचा येन हता दग्धं च खाण्डवम्‌ ।
MT-27-030c	को नाम तं जयेन्मर्त्यो दृष्टो वोऽपि स गोग्रहे ॥
MT-27-031a	काकगोमायुधर्मा त्वं हंससिंहोपमं रणे ।
MT-27-031c	मा याहि पार्थं मा याहि हतोऽनेन यमक्षयम्‌ ॥
MT-27-032a	इत्युक्तो रविजो मद्रान्‌ नितरां पर्यकुत्सयत्‌ ।
MT-27-032c	शल्योऽपि सर्वदेशेषु नीचमध्योत्तमा नराः ।
MT-27-032e	सन्तीत्युक्त्वाऽस्य सारथ्यं चक्रे पार्थहितेप्सया ॥
MT-27-033a	कर्णोऽथ शल्यनियतेन रथेन पार्थसेनामवाप्य विदुधाव शरैः समन्तात्‌ ।
MT-27-033c	संरक्षितो युधि सुयोधनगौतमाद्यैराचार्यजेन च महास्त्रविदां वरेण ॥
MT-27-034a	तं भीमपार्षतशिनिप्रवराभिगुप्ता सा पाण्डवेयपृतनाऽभिववर्ष बाणैः ।
MT-27-034c	तां सूर्यसूनुरथ बाणवरैर्विदार्य सम्प्रार्दयच्छितशरैरपि धर्मसूनुम्‌ ॥
MT-27-035a	कृत्वा तमाशु विरथं धनुरस्य कण्ठे सज्यं निधाय परुषा गिर आह चोच्चैः ।
MT-27-035c	दृष्ट्वैव मारुतिरमुं भृशमातुतोद दुर्योधनं विरथकार्मुकमत्र कृत्वा ॥
MT-27-036a	तं प्राणसंशयगतं नृपतिं निरीक्ष्य कर्णं जगाद युधि मद्रपतिः प्रदर्श्य ।
MT-27-036c	यस्यार्थ एष समरस्त्वमियं च सेना तं त्वं यमस्य सदनं प्रयियासुमद्य ॥
MT-27-037a	भीमेन पीडितममुं परिपाहि शीघ्रं किं ते युधिष्ठिरमिमं हि मुधाऽभिपीड्य ।
MT-27-037c	श्रुत्वाऽस्य वाक्यमतिहाय युधिष्ठिरं तं कर्णो ययौ नृपतिरक्षणतत्परोऽलम्‌ ॥
MT-27-038a	दृष्ट्वैव तं पवनसूनुरभि त्वियाय क्रोधाद्‌ दिधक्षुरिव कर्णममेयधामा ।
MT-27-038c	राजावनाय शिनिपुङ्गवपार्षतौ च सन्दिश्य कर्णमभिगच्छत आस रूपम्‌ ॥
MT-27-039a	अन्ते कृतान्तनरसिंहतनोर्यथैव विष्णोर्हरं ग्रसत आत्तसमस्तविश्‍वम्‌ ।
MT-27-039c	तद्वेगतः प्रतिचचाल धरा समस्ता विद्राविता च सकला प्रतिवीरसेना ॥
MT-27-040a	वैकर्तेन शरसञ्चयताडितः स बाणं च वज्रसदृशं प्रमुमोच तस्मिन्‌ ।
MT-27-040c	तेनाऽहतो मृतकवत्‌ स पपात कर्णो भीमः क्षुरं च जगृहेऽभिययौ च पद्भ्याम्‌ ॥
MT-27-041a	निन्दां हरेस्तु विदधाति परोक्षगोऽपि यस्तं प्रगृह्य करवाणि विजिह्वँमेव ।
MT-27-041c	एवं हि वायुतनयस्य महाप्रतिज्ञा छेत्तुं स तेन रविजस्य ससार जिह्वाँम्‌ ॥
MT-27-042a	आयान्तमन्तिकममुं प्रसमीक्ष्य शल्यो नेत्याह हेतुभिरहो न मृषा प्रतिज्ञा ।
MT-27-042c	कार्या त्वयैव पुरुहूतसुतस्य जिँह्वां मा तेन पातय मरुत्सुत सूतसूनोः ॥
MT-27-043a	इत्युक्त्वा प्रमुखात्‌ तस्य रथेनैव तु मद्रराट्‌ ।
MT-27-043c	वैकर्तनमपोवाह सर्वलोकस्य पश्यतः ॥
MT-27-044a	जित्वा सूर्यसुतं भीमः कौरवाणामनीकिनीम्‌ ।
MT-27-044c	सर्वां विद्रावयामास द्रौणिदुर्योधनावृताम्‌ ॥
MT-27-045a	अक्षोहिणी त्रयं तेन तदा विलुळितं क्षणात्‌ ।
MT-27-045c	तदैव गुरुपुत्रोऽयात्‌ पाण्डवानामनीकिनीम्‌ ॥
MT-27-046a	विमृद्य सकलां सेनां कृत्वा च विरथं नृपम्‌ ।
MT-27-046c	धृष्टद्युम्नं यमौ चैव सात्यकिं द्रौपदीसुतान्‌ ।
MT-27-046e	क्षणेन विरथीकृत्य सर्वांश्‍चक्रे निरायुधान्‌ ॥
MT-27-047a	तान्‌ भग्नदर्पान्‌ रणतोऽपयातानन्वेव बाणावृतमन्तरिक्षम्‌ ।
MT-27-047c	कुर्वन्‌ ययौ धर्मराजस्तमाह किं नः स्वधर्मे निरतान्‌ विहन्सि ॥
MT-27-048a	क्षत्रियान्‌ परधर्मस्थो मा हिंसीरिति चोदितः ।
MT-27-048c	प्रहस्य तान्‌ विहायैव ययौ यत्राच्युतार्जुनौ ॥
MT-27-049a	संशप्तकैस्तत्र संयुद्ध्यमानं समाह्वयामास सुरेशसूनुम्‌ ।
MT-27-049c	स बाणयुक्तं भुजगेन्द्रकल्पमुन्नम्य बाहुं युधये सुशूरम्‌ ॥
MT-27-050a	पार्थः संशप्तकगणैः संसृष्टः समरार्थिभिः ।
MT-27-050c	आहूतो द्रौणिना चैव कार्यं कृष्णमपृच्छत ।
MT-27-050e	चोदयामास च हयान्‌ कृष्णो द्रौणिरथं प्रति ॥
MT-27-051a	उभौ च तावस्त्रविदां प्रधानौ महाबलौ संयति जातदर्पौ ।
MT-27-051c	शरैः समस्ताः प्रदिशो दिशश्‍च द्रोणेन्द्रसूनू तिमिराः प्रचक्रतुः ॥
MT-27-052a	द्रौणिस्तदा स्यन्दनवाजिरोमस्वरोमकूपध्वजकार्मुकेभ्यः ।
MT-27-052c	शरानमोघान्‌ सततं सृजानो बबन्ध पार्थं शरपञ्जरेण ॥
MT-27-053a	तस्मिन्‌ निबद्धे हरिरप्रमेयो विबोधयामास सुरेन्द्रसूनुम्‌ ।
MT-27-053c	आलिङ्गनेनास्य ददौ बलं च स उत्थितोऽस्त्राण्यमुचन्महान्ति ॥
MT-27-054a	निवार्य तान्यस्त्रवरैर्गुरोः सुतश्‍चिच्छेद च ज्यां युधि गाण्डिवस्य ।
MT-27-054c	ववर्ष पार्थं च शरैरथाऽन्या ज्याऽसीत्‌ तया गाण्डिवं सोऽप्ययुङ्क्त ॥
MT-27-055a	ततः शरेण कुपितः शितेन द्रौणिसारथेः ।
MT-27-055c	शिरो जहार कौन्तेयः सारथ्यं सोऽकरोत्‌ स्वयम्‌ ॥
MT-27-056a	शरान्‌ विसृजता तेन सारथ्यमपि कुर्वता ।
MT-27-056c	शरकूटेन पार्थः स पुनर्बद्धो द्विजन्मना ॥
MT-27-057a	पुनरालिङ्ग्य कृष्णस्तमधाच्छत्रुविघातकम्‌ ।
MT-27-057c	बलमस्मिंस्ततः पार्थः उत्तस्थौ शरचापभृत्‌ ॥
MT-27-058a	ववर्ष च शरान्‌ भूयो द्रोणपुत्रेऽरिमर्दनः ।
MT-27-058c	पुनस्तस्य नुनोद ज्यां द्रौणिः सन्धाय तां पुनः ॥
MT-27-059a	पार्थो द्रोणसुतस्याश्‍वरश्मींश्‍चिच्छेद सायकैः ।
MT-27-059c	विरश्मयो हया द्रौणेः पुनः पार्थशराहताः ॥
MT-27-060a	अपोहुर्दूरमेवास्मात्‌ सोऽपि संस्थाप्य तान्‌ पुनः ।
MT-27-060c	चिन्तयामास नैतस्मादधिकं शक्यतेऽर्जुने ॥
MT-27-061a	सारथित्वात्‌ केशवस्य ध्वजस्थत्वाद्धनूमतः ।
MT-27-061c	गाण्डिवत्वात्‌ कार्मुकस्य चेषुध्योरक्षयत्वतः ॥
MT-27-062a	अवध्यत्वात्‌ तथाऽश्‍वानामभेद्यत्वाद्‌ रथस्य च ।
MT-27-062c	अतो योद्धुं समर्थोऽपि नाद्य यामि धनञ्जयम्‌ ॥
MT-27-063a	एवं स मत्वा प्रविवेश सेनां पाण्डोः सुतानामथ तं समभ्ययात्‌ ।
MT-27-063c	पाण्ड्यस्तयोरास सुयुद्धमद्भुतं प्रवर्षतोः सायकपूगमुग्रम्‌ ॥
MT-27-064a	अष्टावष्टशतान्यूहुः शकटानि यदायुधम्‌ ।
MT-27-064c	अह्नस्तदष्टभागेन द्रौणिश्‍चिक्षेप तत्र ह ॥
MT-27-065a	अथ तं विरथं कृत्वा छित्वा कार्मुकमाहवे ।
MT-27-065c	सकुण्डलं शिरो द्रौणिर्जहार मकुटोज्ज्वलम्‌ ॥
MT-27-066a	अथ विद्रावयामास पृतनां पाण्डवीं शरैः ।
MT-27-066c	तदा जघान पार्थोऽपि दण्डधाराख्यमागधम्‌ ॥
MT-27-067a	विद्राप्यमाणां पृतनां निरीक्ष्य गुरोः सुतेनाभ्यगमत्‌ त्वरावान्‌ ।
MT-27-067c	धृष्टद्युम्नस्तं स ऊचे सुपापं हनिष्ये त्वामद्य युद्धे गुरुघ्नम्‌ ॥
MT-27-068a	इत्युक्तो दर्शयामास पार्षतः खड्‌गमुत्तमम्‌ ।
MT-27-068c	अयं तव पितुर्हन्ता वदिष्यति तवोत्तरम्‌ ॥
MT-27-069a	इत्युक्त्वा धनुरादाय ववर्ष च शरान्‌ बहून्‌ ।
MT-27-069c	तयोः समभवद्‌ युद्धं तुमुलं रोमहर्षणम्‌ ॥
MT-27-070a	तत्र पार्षतं द्रौणिः क्षणेन विरथायुधम्‌ ।
MT-27-070c	कृत्वाऽन्ताय शरांस्तीक्ष्णान्‌ मुमोच नच तस्य ते ॥
MT-27-071a	त्वचं च चिच्छिदुर्द्रौणिः खड्‌गहस्तोऽभिजग्मिवान्‌ ।
MT-27-071c	खड्‌गेन सास्त्रैः शस्त्रैरप्यनिर्भिण्णत्वचं तदा ॥
MT-27-072a	मौर्व्या ममन्थ धनुषः पातयित्वा धरातळे ।
MT-27-072c	आकृष्यमाणं पार्षतं दृष्ट्वा कृष्णप्रचोदितः ॥
MT-27-073a	पार्थो भीमश्‍चोभयतः शरैरभिनिजघ्नतुः ।
MT-27-073c	स ताभ्यां वज्रसदृशैः शरैरभिहतो भृशम्‌ ॥
MT-27-074a	विसृज्य पार्षतं स्वीयमारुरोह रथं पुनः ।
MT-27-074c	जगाम च ततोऽन्यत्र पाञ्चाल्योऽपि रथं पुनः ॥
MT-27-075a	आरुँह्यान्यं स्वात्तधन्वा कृतवर्माणमभ्ययात्‌ ।
MT-27-075c	तयोरासीत्‌ सुतुमुलं युद्धमद्भुतदर्शनम्‌ ॥
MT-27-076a	तत्र नातिप्रयत्नेन पाञ्चाल्यो विरथायुधम्‌ ।
MT-27-076c	चकार कृतवर्माणं तमपोवाह गौतमः ॥
MT-27-077a	अथ दुर्योधनो राजा माद्रेयावभ्ययाद्‌ रथी ।
MT-27-077c	ताभ्यां तस्याभवद्‌ घोरं युद्धमद्भुतदर्शनम्‌ ॥
MT-27-078a	तत्र नातिप्रयत्नेन तेन तौ विरथीकृतौ ।
MT-27-078c	स्वयं युधिष्ठिरो राजा तदा तं समवारयत्‌ ।
MT-27-078e	व्यश्‍वसूतध्वजं चक्रे तं च दुर्योधनो रणे ॥
MT-27-079a	अथाऽगतं सूर्यसुतं पुनश्‍च जगाम भीमो रभसो रथेन ।
MT-27-079c	दुर्योधनं चास्य समक्षमेव चकार वीरो विरथं क्षणेन ॥
MT-27-080a	निवार्य कर्णं च शरैरमुष्य सूनोः सुषेणस्य शिरश्‍चकर्त ।
MT-27-080c	पपात भूमौ स पितुः समीपे यथा हतः सत्यसेनोऽमुनैव ।
MT-27-080e	यथैव कर्णावरजौ पुरैव निशायुद्धे कर्णपुरः प्रपातितौ ॥
MT-27-081a	हतं तमीक्ष्यैव विकर्तनात्मजः क्रोधान्वितो भीमसेनं विहाय ।
MT-27-081c	ययौ प्रमृद्यैव चमूं युधिष्ठिरं रथेऽपरे स्वश्‍वयुते व्यवस्थितः ॥
MT-27-082a	न्यवारयेतां शिनिपौत्रपार्षतौ कृष्णासुताः सोमकसङ्घयुक्ताः ।
MT-27-082c	स तान्‌ समस्तान्‌ विरथान्‌ विधाय युधिष्ठिरं प्राप युतं यमाभ्याम्‌ ॥
MT-27-083a	निहत्य सोऽश्‍वान्‌ युधि धर्मसूनोर्निरायुधौ तौ च यमौ चकार ।
MT-27-083c	तानेकयानोपगतान्‌ पुनश्‍च ममर्द बाणैश्‍च वचोभिरुग्रैः ॥
MT-27-084a	तदैव मोक्षाय नृपस्य भीमो दुर्योधनं विरथं संविधाय ।
MT-27-084c	विव्याध मर्मस्वतितीक्ष्णसायकैस्तं दर्शयामास रवेः सुताय ॥
MT-27-085a	शल्यस्तदा धर्मसुतं विहाय कर्णो ययौ तत्र युधिष्ठिरोऽपि ।
MT-27-085c	गत्वा शनैः शिबिरं तत्र शिश्ये कर्णो यदा राजगृध्नी जगाम ॥
MT-27-086a	द्रौणिः कृपश्‍चात्र तदैव जग्मतुस्तदा भीमो द्रौणिकर्णौ जगाम ।
MT-27-086c	यदा भीमो द्रौणिकर्णौ जगाम कृपो नृपं रथमारोपयच्च ॥
MT-27-087a	नृपं समादाय कृपेऽपयाते भीमार्दितौ द्रौणिकर्णौ शरौघैः ।
MT-27-087c	विहाय तं जग्मतुः सोमकानां चमूं शरौघैरभिपातयन्तौ ॥
MT-27-088a	अथात्र राजानमचक्षमाणो धनञ्जयो वासुदेवप्रणुन्नः ।
MT-27-088c	अभ्याययौ पार्षतः स्वां तु सेनां कर्णाहतां वीक्ष्य कुरूनपीडयत्‌ ॥
MT-27-089a	न्यवारयत्‌ समायान्तं कपिप्रवरकेतनम्‌ ।
MT-27-089c	द्रौणिर्दुःशासनश्‍चैव धृष्टद्युम्नमवारयत्‌ ॥
MT-27-090a	उभावतिरथौ तौ तु शस्त्रास्त्रैरभ्यवर्षताम्‌ ।
MT-27-090c	दुःशासनः पार्षतश्‍च कुर्वन्तौ बाणजं तमः ॥
MT-27-091a	तत्र दुःशासनेनाऽजौ स्तम्भितो द्रुपदात्मजः ।
MT-27-091c	यतमानोऽपि निर्यत्नः कृतो युद्धे निरायुधः ॥
MT-27-092a	तदाऽभवद्‌ युद्धमतीव दारुणं द्रौणेस्तनूजेन तु वज्रपाणेः ।
MT-27-092c	तत्रापि बद्धः शरपञ्जरेण पार्थोऽपनुत्ताऽपि हि गाण्डिवज्या ॥
MT-27-093a	पार्थोऽथ कृष्णेधितबाहुवीर्यो निहत्य सूतं गुरुपुत्रकस्य ।
MT-27-093c	छित्वा च रश्मींस्तुरगानमुष्य विद्रावयामास शरैः सुदूरम्‌ ॥
MT-27-094a	अतीत्य पुत्रं तु गुरोः समागते पार्थे कर्णो द्रावयामास सेनाम्‌ ।
MT-27-094c	पाण्डोः सुतानां शरवर्षधारो दुर्योधनश्‍चानु ययौ तमेव ॥
MT-27-095a	कर्णमायान्तमालोक्य द्रावयन्तं निजां चमूम्‌ ।
MT-27-095c	धनुरन्यत्‌ समादाय धृष्टद्युम्नो न्यवारयत्‌ ॥
MT-27-096a	तयोरासीन्महद्‌ युद्धं चिरं सममविश्रमम्‌ ।
MT-27-096c	तदैव सात्यकिर्वीरो दुर्योधनमवारयत्‌ ॥
MT-27-097a	निवारितः सात्यकिना रणे दुर्योधनो नृपः ।
MT-27-097c	निहत्य सात्यकेरश्‍वान्‌ द्रौपदेश्‍चापमच्छिनत्‌ ॥
MT-27-098a	तदन्तरैव कर्णोऽपि पार्षताश्‍वानपातयत्‌ ।
MT-27-098c	तयोर्विरथयोरेव भग्नं तत्‌ पाण्डवं बलम्‌ ॥
MT-27-099a	बलं स्वकीयं बहुधा विभिन्नं समीक्ष्य भीमो मृगराजकेतुः ।
MT-27-099c	कृत्वा धराकम्पकमुग्रनादं रणेऽभ्ययात्‌ कौरवराजसैन्यम्‌ ॥
MT-27-100a	नादेन बाणैश्‍च वृकोदरेण भग्नं तदा कौरवसैन्यमाशु ।
MT-27-100c	दिशो विदुद्राव सुयोधनोऽपि कृतो रणे तेन विवाहनायुधः ॥
MT-27-101a	दृष्ट्वैव तत्‌ पाण्डवानां च सेना समावृत्ता क्षिप्रमवार्यवेगा ।
MT-27-101c	तया पुनः कौरवाणां बलं तद्‌ भग्नं दूराद्‌ दूरतरं प्रदुद्रुवे ॥
MT-27-102a	हन्यमानं दिशो यातं पाञ्चालैर्भीमसंश्रयात्‌ ।
MT-27-102c	सुयोधनबलं दृष्ट्वा जज्वालाऽधिरथिः क्रुधा ॥
MT-27-103a	सोऽमोघं रामदैवत्यमस्त्रं भार्गवसञ्ज्ञितम्‌ ।
MT-27-103c	सर्वास्त्रनाशकं दिव्यमप्रतिद्वन्द्वमाददे ॥
MT-27-104a	तच्च भीमपुरोगेषु सैन्येष्वमुचदुल्बणम्‌ ।
MT-27-104c	तदस्त्रं वर्जयामास भीमं रामप्रसादतः ॥
MT-27-105a	अन्ये तु दुद्रुवुः केचिच्छिष्टाः प्रापुर्यमक्षयम्‌ ।
MT-27-105c	नह्यस्त्रं द्रावमाणांस्तद्धन्ति तेन सपार्षताः ॥
MT-27-106a	पाञ्चाला द्रौपदेयाश्‍च शैनेयाद्याश्‍च सर्वशः ।
MT-27-106c	पलायनेनोर्वरिता अर्जुनोऽप्यस्त्रमुद्यतम्‌ ॥
MT-27-107a	वीक्ष्य प्रत्यस्त्रहीनं तदप्राप्यैव रवेः सुतम्‌ ।
MT-27-107c	वासुदेवमिदं प्राह वर्जयित्वैव सूतजम्‌ ॥
MT-27-108a	अन्यत्र यामि नैवास्मादस्त्राज्जीवनमन्यथा ।
MT-27-108c	इत्यूचिवांसं पार्थं तं कृष्णोऽप्राप्यैव सूतजम्‌ ॥
MT-27-109a	अन्येनैव पथा भीमं प्रापयामास विश्‍वकृत्‌ ।
MT-27-109c	तत्रार्जुनोऽवदद्‌ भीमं याहि द्रष्टुं युधिष्ठिरम्‌ ॥
MT-27-110a	प्रवृत्तिं विद्धि भूपस्य मां तु संशप्तका युधे ।
MT-27-110c	आह्वयन्ति हतोच्छेषास्तानहं यामि तद्‌ युधे ॥
MT-27-111a	इत्यूचिवांसं तमुवाच भीमो जानन्‌ स्वबाह्वोर्बलमप्रमेयम्‌ ।
MT-27-111c	संशप्तकान्‌ सूतजं कौरवांश्‍च योत्स्येऽहमेकस्त्वमुपैहि भूपम्‌ ॥
MT-27-112a	त्यक्त्वा रणं नाहमितो व्रजेयं न मां वदेत्‌ कश्‍चन युद्धभीतम्‌ ।
MT-27-112c	इति ब्रुवाणं तमनन्तशक्तिः प्रीतः कृष्णः प्रशशंसाधिकेष्टम्‌ ॥
MT-27-113a	ययौ युधिष्ठिरं द्रष्टुं शिबिरं सार्जुनो हरिः ।
MT-27-113c	दृष्ट्वा तौ नृपतिः कर्णं हतं मत्वा शशंस ह ॥
MT-27-114a	अभिवाद्य हनिष्यामीत्युक्तः पार्थेन स क्रुधा ।
MT-27-114c	भृशं विनिन्द्य बीभत्सुमाह कृष्णाय गाण्डिवम्‌ ॥
MT-27-115a	देहि पुत्रं स राधाया हनिष्यति न संशयः ।
MT-27-115c	अथवा भीम एवैनं निवृत्ते त्वयि पातयेत्‌ ॥
MT-27-116a	त्वं तु कुन्त्या वृथा सूतः क्लीबो मिथ्याप्रतिश्रुतः ।
MT-27-116c	अहं हि सूतपुत्रेण क्लिष्टो मारुतितेजसा ॥
MT-27-117a	जीवामीत्यग्रजेनोक्त उद्बबर्हासिमुत्तमम्‌ ।
MT-27-117c	वासुदेवस्तदाऽऽहेदं किमेतदिति सर्ववित्‌ ॥
MT-27-118a	तमाह गाण्डिवं दातुं य वदेत्‌ तद्वधो मया ।
MT-27-118c	प्रतिज्ञातस्ततो हन्मि नृपमित्याह तं हरिः ॥
MT-27-119a	सत्यस्य वचनं श्रेयो सत्यज्ञानं तु दुष्करम्‌ ।
MT-27-119c	यत्‌ सतां हितमत्यन्तं तत्‌ सत्यमिति निश्‍चयः ॥
MT-27-120a	धर्मस्य चरणं श्रेयो धर्मज्ञानं तु दुष्करम्‌ ।
MT-27-120c	यः सतां धारको नित्यं स धर्म इति निश्‍चयः ॥
MT-27-121a	कौशिकाख्यो ब्राह्मणो हि लीनं ग्रामजनं क्वचित्‌ ।
MT-27-121c	तस्करेष्वभिधायैव निरयं प्रत्यपद्यत ॥
MT-27-122a	कश्‍चिद्‌ व्याधो मृगं हत्वा मातापितृनिमित्ततः ।
MT-27-122c	भक्षार्थमभ्यगात्‌ स्वर्गमसुरोऽसौ मृगो यतः ॥
MT-27-123a	उपद्रवाय लोकस्य तपश्‍चरति दुर्मतिः ।
MT-27-123c	तस्मात्‌ सद्धारको धर्म इति कृत्वा विनिश्‍चयम्‌ ॥
MT-27-124a	मा नृपं जहि सत्यां त्वङ्कुरु वाचं ततः कुरु ।
MT-27-124c	इत्युक्तो बहुधाऽनिन्दत्‌ क्रोधादेवार्जुनो भृशम्‌ ॥
MT-27-125a	त्वं नृशंसोऽकृतज्ञश्‍च निर्वीर्यः परुषंवदः ।
MT-27-125c	त्वत्तः सुखं नास्ति किञ्चिन्न मां गर्हितुमर्हसि ॥
MT-27-126a	भीमो मां गर्हितुं योग्यो यो ह्यस्माकं सदा गतिः ।
MT-27-126c	यो युद्ध्यते सर्ववीरैरद्यापि त्वं तु निन्दकः ॥
MT-27-127a	इत्याद्युक्त्वाऽऽत्मनाशाय विकोशं चकृवानसिम्‌ ।
MT-27-127c	पुनः कृष्णेन पृष्टः स स्वाभिप्रायमुवाच सः ॥
MT-27-128a	तच्छ्रुत्वा गर्हयित्वैनं पुनराह जनार्दनः ।
MT-27-128c	मतिपूर्वं देहहानात्‌ पापं महदवाप्यते ॥
MT-27-129a	धर्मार्थकाममोक्षाणां साधनं देहतोऽस्ति यत्‌ ।
MT-27-129c	अतो मा त्यज देहं तु कुरु चाऽत्मप्रशंसनम्‌ ॥
MT-27-130a	वधो गुरूणां त्वङ्कारः स्वप्रशंसैव चाऽत्मनः ।
MT-27-130c	इत्युक्तः स त्वहङ्खाराच्छशंस स्वगुणानलम्‌ ॥
MT-27-131a	गुरुनिन्दाऽऽत्मपूजा च न धर्माय भवेत्‌ क्वचित्‌ ।
MT-27-131c	तथाऽप्यर्जुनहार्दं तत्‌ सम्प्रकाश्य जनार्दनः ॥
MT-27-132a	तस्य लज्जां समुत्पाद्य नाशयित्वा च तं मदम्‌ ।
MT-27-132c	नाहं वेद परं धर्मं कृष्ण एव गतिर्मम ॥
MT-27-133a	इति भावं समुत्पाद्य दोषान्‌ नाशयितुं हरिः ।
MT-27-133c	कारयामास तत्‌ सर्वमर्जुनेन जगत्पतिः ॥
MT-27-134a	तत एतदविज्ञानात्‌ कुपितो नृपतिर्भृशम्‌ ।
MT-27-134c	आहास्तु राजा भीमस्त्वं युवा मां जहि च स्वयम्‌ ।
MT-27-134e	वनं वा विफलो यामीत्युक्त्वोत्तस्थौ स्वतल्पतः ॥
MT-27-135a	तं वासुदेवः प्रतिगृह्य हेतुमुक्त्वा सर्वं शमयामास नेता ।
MT-27-135c	पार्थश्‍च भूपस्य पपात पादयोः क्षमापयन्‌ सोऽपि सुप्रीतिमाप ॥
MT-27-136a	तौ भ्रातरौ वासुदेवप्रसादान्महापदो मुक्तिमाप्यातिहृष्टौ ।
MT-27-136c	भक्त्या समस्ताधिपतिं शशंसतुस्त्वया समः को नु हरे हितो नः ॥
MT-27-137a	ततः प्रणम्य बीभत्सुरग्रजं परिरम्भितः ।
MT-27-137c	तेनाभिनन्दितः प्रीत्या चाऽशीर्भिः प्रययौ युधे ॥
MT-27-138a	तं शङ्कितं कर्णजये स्विन्नगात्रं हरिस्तदा ।
MT-27-138c	सङ्कीर्त्य पूर्वकर्माणि नरावेशं विशेषतः ।
MT-27-138e	व्यञ्जयामास धैर्यं च तस्याऽसीत्‌ तेन सुस्थिरम्‌ ॥
MT-27-139a	भीमस्तदा शत्रुबलं समस्तं विद्रावयामास जघान चाऽजौ ।
MT-27-139c	वीरान्‌ रणायाभिमुखान्‌ स्वयन्त्रा कुर्वंश्‍च वार्ता रममाण एव ॥
MT-27-140a	तदाऽऽसदत्‌ तं शकुनिः ससैन्यो दुर्योधनस्यावरजैरुपेतः ।
MT-27-140c	तं भीमसेनो विरथं निरायुधं विधाय बाणैर्भुवि च न्यपातयत्‌ ॥
MT-27-141a	न जघ्निवांस्तं सहदेवभागं प्रकल्पितं स्वेन तदाऽक्षगोष्ठ्याम् ।
MT-27-141c	तं मूर्च्छितं श्‍वासमात्रावशेषं दुर्योधनः स्वरथेनापनिन्ये ॥
MT-27-142a	दुर्योधनस्यावरजा दशात्र प्रदुद्रुवुर्भीमसेनं विहाय ।
MT-27-142c	तदाऽर्जुनं वासुदेवं च दृष्ट्वा प्रीतः श्रुत्वा धर्मराजप्रवृत्तिम्‌ ॥
MT-27-143a	पुनश्‍च निघ्नन्तमरिप्रवीरान्‌ विद्रावयन्तं च निजां वरूथिनीम्‌ ।
MT-27-143c	ससार दुःशासन आत्तधन्वा भीमोऽपि तं सिंह इवाभिपेतिवान्‌ ॥
MT-27-144a	तं रूक्षवाचो मुहुरर्पयन्तं विधाय भीमो विरथं क्षणेन ।
MT-27-144c	प्रगृह्य भूमौ विनिपात्य वक्षो विदारयामास गदाप्रहारतः ॥
MT-27-145a	आक्रम्य कण्ठं च पदोदरेऽस्य निविश्य पश्यन्‌ मुखमात्तरोषः ।
MT-27-145c	विकोशमाकाशनिभं विधाय महासिमस्योरसि सञ्चखान ॥
MT-27-146a	कृत्वाऽस्य वक्षस्युरुसत्तटाकं पपौ निकामं तृषितोऽमृतोपमम्‌ ।
MT-27-146c	तच्छोणिताम्भो भ्रमदक्षमेनं संस्मारयामास पुराकृतानि ॥
MT-27-147a	वाक्सायकांश्‍चास्य पुरा समर्पितान्‌ संस्मारयामास पुनःपुनर्भृशम्‌ ।
MT-27-147c	दन्तान्तरं न प्रविवेश तस्य रक्तं ह्यपेयं पुरुषस्य जानतः ॥
MT-27-148a	तथाऽपि शत्रुप्रतिभीषणाय पपाविवाऽस्वाद्य पुनःपुनर्भृशम्‌ ।
MT-27-148c	स्मरन्‌ नृसिंंहं भगवन्तमीश्‍वरं स मन्युसूक्तं च ददर्श भक्त्या ॥
MT-27-149a	यस्ते मन्यो इत्यतो नारसिंहं सोमं तस्मै चार्पयच्छोणिताख्यम्‌ ।
MT-27-149c	युद्धाख्ययज्ञे सोमबुद्ध्याऽरिवक्ष इहेति साम्ना गदया विभिन्दन्‌ ॥
MT-27-150a	उवाच वाचं पुरुषप्रवीरः सत्यां प्रतिज्ञां लोकमध्ये विधाय ।
MT-27-150c	याः सपतयस्ता अपतयो हि जाता यासाऽपतिः सा सपतिश्‍च जाता ॥
MT-27-151a	पश्यन्तु चित्रां परमस्य शक्तिं ये वै तिलाः षण्ढतिला बभूवुः ।
MT-27-151c	एनं गृहीतं च मया यदीह कश्‍चित्‌ पुमान्‌ मोचयतु स्ववीर्यात्‌ ॥
MT-27-152a	इति ब्रुवाणः पुनरेव रक्तं पपौ सुधां देववरो यथा दिवि ।
MT-27-152c	पुनश्‍च सप्राणममुं विसृज्य नदन्‌ ननर्तारिबले निरायुधः ॥
MT-27-153a	प्रत्यनृत्यन्‌ पुरा येऽस्मान्‌ पुनर्गौरिति गौरिति ।
MT-27-153c	तान्‌ वयं प्रतिनृत्यामः पुनर्गौरिति गौरिति ॥
MT-27-154a	इति ब्रुवन्‌ नृत्यमानोऽरिमध्य आस्फोटयञ्छत्रुगणानजोहवीत्‌ ।
MT-27-154c	शशाक च द्रष्टुममुं न कश्‍चिद्‌ वैकर्तनद्रौणिसुयोधनादिषु ॥
MT-27-155a	भयाच्च कर्णस्य पपात कार्मुकं निमीलयामास तदाऽक्षिणी च ।
MT-27-155c	सम्बोधितो मद्रराजेन युद्धे स्थितः कथञ्चित्‌ स तु पार्थभागः ॥
MT-27-156a	द्रौणिर्विहायैनमपाजगाम दूरं तदा भीमसेनो जगाद ।
MT-27-156c	पीतः सोमो युद्धयज्ञे मयाऽद्य वध्यः पशुर्मे हरये सुयोधनः ॥
MT-27-157a	इति ब्रुवन्‌ मृतमृत्सृज्य शत्रुं दुर्योधनं चाऽशु रुषाऽभिदुद्रुवे ।
MT-27-157c	आयान्तमीक्ष्यैव तमुग्रपौरुषं दुद्राव भीतः स सुयोधनो भृशम्‌ ॥
MT-27-158a	बलद्वयं चापययौ विहाय भयाद्‌ भीमं कृष्णपार्थौ विनैव ।
MT-27-158c	आयोधनं शून्यमभून्मुहूर्तं ननर्त भीमो व्याघ्रपदेन हर्षात्‌ ॥
MT-27-159a	सङ्खल्प्य शत्रून्‌ गोवदेवाऽजिमध्ये शार्दूलवत्‌ तच्चरितं निशाम्य ।
MT-27-159c	जहास कृष्णश्‍च धनञ्जयश्‍च शशंसतुश्‍चैनमतिप्रहृष्टौ ॥
MT-27-160a	यदा स रङ्गः पवमानसूनुना शून्यः कृतस्तत्र मुहूर्तमात्रात्‌ ।
MT-27-160c	दुर्योधनस्यावरजाः शरौघैरवीवृषन्‌ भीममुदारसत्त्वम्‌ ॥
MT-27-161a	तान्‌ मारुतिर्बाणवरैर्निकृत्तशीर्षान्‌ यमायानयदाशु वीरः ।
MT-27-161c	तस्मिन्‌ दिने विंशतिर्धार्तराष्ट्रा हतास्तदन्ये समरात्‌ प्रदुद्रुवुः ॥
MT-27-162a	कर्माण्यनन्यौपयिकानि भीमे कुर्वत्येवं भीतभीतेऽरिसङ्घे ।
MT-27-162c	निमीलिताक्षे च भयेन कर्णे कर्णात्मजो नकुलं प्रत्यधावत्‌ ॥
MT-27-163a	माद्रीसुतो वृषसेनं शरौघैरवारयत्‌ तं विरथं चकार ।
MT-27-163c	कर्णात्मजः सोऽप्यसिचर्मपाणिस्तस्यानुगांस्त्रिसहस्रं जघान ॥
MT-27-164a	कर्णात्मजस्तस्य सञ्छिद्य चर्म भीमार्जुनादीनपि बाणसङ्घैः ।
MT-27-164c	अवीवृषत्‌ तस्य पार्थः शरेण ग्रीवाबाहूरून्‌ युगपच्चकर्त ॥
MT-27-165a	एकेन बाणेन सुते हते स्वे वैकर्तनो वासविमभ्यधावत्‌ ।
MT-27-165c	तयोरभूद्‌ द्वैरथयुद्धमद्भुतं सर्वास्त्रविद्वरयोरुग्ररूपम्‌ ॥
MT-27-166a	पक्षग्रहास्तत्र सुरासुरास्तयोरन्ये च जीवा गगनं समास्थिताः ।
MT-27-166c	महान्‌ विवादोऽप्यभवत्‌ तयोः कृते तदा गिरीशोऽवददब्जयोनिम्‌ ॥
MT-27-167a	सुरासुराणां भीमदुर्योधनौ द्वौ समाश्रयौ तत्प्रियौ कर्णपार्थौ ।
MT-27-167c	प्राणोपमौ तेन चैतत्कृते ते सुरासुराः कर्तुमिच्छन्ति युद्धम्‌ ।
MT-27-167e	तदा विनाशो जगतां महान्‌ स्यात्‌ तेनानयोः सममेवास्तु युद्धम्‌ ॥
MT-27-168a	इतीरिते वासवः पद्मयोनिं जगाद कृष्णो यत्र जयश्‍च तत्र ।
MT-27-168c	कामो न कृष्णस्य मृषा भवेद्धि कामोऽस्य पार्थस्य जयं प्रदातुम्‌ ॥
MT-27-169a	इत्यूचिवान्‌ वासवः फल्गुनस्य जयोऽस्तु कर्णस्य वधस्तथेति ।
MT-27-169c	उत्तवाऽनमत्‌ कञ्जभवस्तथेति प्राहासुरान्‌ देवताश्‍चाऽबभाषे ॥
MT-27-170a	न कर्णार्जुनयोरर्थे विरोधं कुरुत क्वचित्‌ ।
MT-27-170c	भीमदुर्योधनार्थे वा पश्यन्त्वेव च संयुगम्‌ ।
MT-27-170e	इत्युक्तो शान्तिमापन्ना ददृशुः संयुगं तयोः ॥
MT-27-171a	ववर्षतुस्तौ च महास्त्रशस्त्रैर्भीमो रथस्थोऽवरजं जुगोप ।
MT-27-171c	शैनेयपाञ्चालमुखाश्‍च पार्थमावार्य तस्थुः प्रसभं नदन्तः ॥
MT-27-172a	दुर्योधनो द्रौणिमुखाश्‍च कर्णं ररक्षुरावार्य तदाऽऽस युद्धम्‌ ।
MT-27-172c	तत्रार्जुनं बाणवरैः स कर्णः समर्दयामास विशेषयन्‌ रणे ॥
MT-27-173a	तदा नदन्‌ भीमसेनो जगाद गदां समादाय समात्तरोषः ।
MT-27-173c	अहं वैनं गदया पोथयामि त्वां वा जहीमं समुपात्तवीर्यः ॥
MT-27-174a	कृष्णोऽपि तं बोधयामास सम्यङ्‌ नरावेशं व्यञ्जयन्‌ भूय एव ।
MT-27-174c	समृद्धवीर्यः स तदा धनञ्जयः सुयोधनद्रौणिकृपान्‌ सभोजान्‌ ।
MT-27-174e	साकं च बाणैर्विरथांश्‍चकार विव्याध तानप्यरिहा सुपुङ्खैः ॥
MT-27-175a	ते किञ्चिद्‌ दूरतस्तस्थुः पश्यन्तो युद्धमुत्तमम्‌ ।
MT-27-175c	अमानुषं तत्‌ पार्थस्य दृष्ट्वा कर्म गुरोः सुतः ।
MT-27-175e	गृहीत्वा पाणिना पाणिं दुर्योधनमभाषत ॥
MT-27-176a	दृष्टं हि भीमस्य बलं त्वयाऽद्य तथैव पार्थस्य यथा जिता वयम्‌ ।
MT-27-176c	अलं विरोधेन समेत्य पाण्डवैः प्रशाधि राज्यं च मया समेतः ॥
MT-27-177a	धनञ्जयस्तिष्ठति वारितो मया जनार्दनो नैव विरोधमिच्छति ।
MT-27-177c	वृकोदरस्तद्वचने स्थितः सदा युधिष्ठिरः शान्तमनास्तथा यमौ ॥
MT-27-178a	हितार्थमेतत्‌ तव वाक्यमीरितं गृहाण मे नैव भयादुदीरितम्‌ ।
MT-27-178c	अहं ह्यवध्यो मम चैव मातुलो न शङ्कितुं मे वचनं त्वमर्हसि ॥
MT-27-179a	इतीरितः प्राह सुयोधनस्तं दुःशासनस्याद्य पपौ हि शोणितम्‌ ।
MT-27-179c	शार्दूलचेष्टामकरोच्च भीमो न मे कथञ्चित्‌ तदनेन सन्धिः ॥
MT-27-180a	इत्युक्तो द्रौणिरासीत्‌ स तूष्णीं कर्णधनञ्जयौ ।
MT-27-180c	महास्त्रशस्त्रवर्षेण चक्रतुः खमनन्तरम्‌ ॥
MT-27-181a	आग्नेयवारुणैन्द्रादीन्येतान्यन्योन्यमृत्यवे ।
MT-27-181c	ब्रह्मास्त्रमप्युभौ तत्र प्रयुज्याऽनदतां रणे ।
MT-27-181e	अन्योन्यास्त्रप्रतीघातं कृत्वोभौ च विरेजतुः ॥
MT-27-182a	क्रमेण वृद्धोरुबलेन तत्र सुरेन्द्रपुत्रेण विरोचनात्मजः ।
MT-27-182c	निराकृतो नागमयं शरोत्तमं ब्रह्मास्त्रयुक्तं विससर्ज वासवौ ॥
MT-27-183a	तं वासुदेवो रथमानमय्य मोघं चकारार्जुनतः किरीटम्‌ ।
MT-27-183c	चूर्णीकृतं तेन सुरेन्द्रसूनोर्दिव्यं ययौ बाणगतश्‍च नागः ॥
MT-27-184a	नमिते वासुदेवेन रथे पञ्चाङ्घुलं भुवि ।
MT-27-184c	अपाङ्गदेशमुद्दिश्य मुक्ते नागे किरीटिनः ॥
MT-27-185a	भङ्क्त्वा किरीटं वियति गच्छति प्रभुणोदितः ।
MT-27-185c	बाणैस्तक्षकपुत्रं तं वासविः पूर्ववैरिणम्‌ ॥
MT-27-186a	हत्वा निपातयामास भूमौ कर्णस्य पश्यतः ।
MT-27-186c	ब्रह्मास्त्रस्यातिवेगित्वं प्राप्तं कर्णेन भार्गवात्‌ ॥
MT-27-187a	पुनश्‍च पार्थेन महास्त्रयुद्धं प्रकुर्वतः सूर्यसुतस्य चक्रम्‌ ।
MT-27-187c	रथस्य भूमिर्ग्रसति स्म शापादस्त्राणि दिव्यानि च विस्मृतिं ययुः ॥
MT-27-188a	उद्धर्तुकामो रथचक्रमेव पार्थं ययाचेऽवसरं प्रदातुम्‌ ।
MT-27-188c	नेत्याह कृष्णोऽञ्जलिकं सुघोरं त्रिनेत्रदत्तं जगृहे च पार्थः ॥
MT-27-189a	सत्येन धर्मेण च सन्नियोज्यो मुमोच कर्णस्य वधाय बाणम्‌ ।
MT-27-189c	चिच्छेद तेनैव च तस्य शीर्षं सन्धित्सतो बाणवरं सुघोरम्‌ ॥
MT-27-190a	अपराह्णेऽपराह्णस्य सूतजस्येन्द्रसूनुना ।
MT-27-190c	छिन्नमञ्जलिकेनाऽजौ सोत्सेधमपतच्छिरः ॥
MT-27-191a	तस्मिन्‌ हते दीनमुखः सुयोधनो ययौ समाहृत्य बलं सशल्यः ।
MT-27-191c	युधिष्ठिरः कर्णवधं निशम्य तदा समागत्य ददर्श तत्तनुम्‌ ॥
MT-27-192a	शशंस कृष्णं च धनञ्जयं च भीमं च येऽन्येऽपि युधि प्रवीराः ।
MT-27-192c	गत्वा च ते शिबिरं मोदमाना ऊषुः सकृष्णास्तदनुव्रताः सदा ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये कर्णवधो नाम सप्तविंशोऽध्यायः ॥ 27 ॥

Adhyaya 28

अध्यायः 28

MT-28-001a	प्रभातायां तु शर्वर्यां गुरुपुत्रानुमोदितः ।
MT-28-001c	शल्यं सेनापतिं कृत्वा योद्धुं दुर्योधनोऽभ्ययात्‌ ॥
MT-28-002a	तमभ्ययुः पाण्डवाश्‍च हृष्टा युद्धाय दंसिताः ।
MT-28-002c	तत्राऽसीत्‌ सुमहद्‌ युद्धं पाण्डवानां परैः सह ॥
MT-28-003a	अग्रे भीमः पाण्डवानां मध्ये राजा युधिष्ठिरः ।
MT-28-003c	पृष्ठे गाण्डीवधन्वाऽऽसीद्‌ वासुदेवाभिरक्षितः ॥
MT-28-004a	चक्ररक्षौ यमौ राज्ञो धृष्टद्युम्नश्‍च सात्यकिः ।
MT-28-004c	नृपस्य पार्श्‍वयोरास्तामग्रेऽन्येषां गुरोः सुतः ॥
MT-28-005a	मध्ये शल्यः पृष्ठतोऽभूद्‌ भ्रातृभिश्‍च सुयोधनः ।
MT-28-005c	चक्ररक्षौ तु शल्यस्य शकुनिस्तत्सुतस्तथा ॥
MT-28-006a	कृपश्‍च कृतवर्मा च पार्श्‍वयोः समवस्थितौ ।
MT-28-006c	तत्राभवन्महद्‌ युद्धं भीमस्य द्रौणिना सह ॥
MT-28-007a	राज्ञः शल्येन च तथा घोररूपं भयानकम्‌ ।
MT-28-007c	तत्र नातिप्रयत्नेन द्रौणिर्भीमेन सायकैः ॥
MT-28-008a	विरथीकृतस्तथा धर्मसूनुः शल्येन तत्क्षणात्‌ ।
MT-28-008c	आससाद तदा शल्यं कपिप्रवरकेतनः ॥
MT-28-009a	तयोरासीन्महद्‌ युद्धमद्भुतं रोमहर्षणम्‌ ।
MT-28-009c	रथमन्यं समास्थाय द्रौणिर्भीमं समभ्ययात्‌ ॥
MT-28-010a	दुर्योधनश्‍च भीमस्य शरैरावारयद्‌ दिशः ।
MT-28-010c	तावुभौ शरवर्षेण वारयामास मारुतिः ॥
MT-28-011a	ताभ्यां तस्याभवद्‌ युद्धं सुघोरमतिमानुषम्‌ । 
MT-28-011c	दुर्योधनस्यावरजान्‌ द्रौपदेया युयुत्सुना ॥
MT-28-012a	शिखण्ड्याद्यैर्मातुलैश्‍च सह सर्वान्‌ न्यवारयन्‌ ।
MT-28-012c	सहदेवस्तु शकुनिमुलूकं नकुलस्तदा ॥
MT-28-013a	धृष्टद्युम्नश्‍च हार्दिक्यं सात्यकिः कृपमेव च ।
MT-28-013c	तेषां तदभवद्‌ युद्धं चित्रं लघु च सुष्ठु च ॥
MT-28-014a	शल्यस्तु शरसङ्घातैः पार्थस्याऽवारयद्‌ दिशः ।
MT-28-014c	सोऽपि विव्याध विशिखैः शल्यमाहवशोभिनम्‌ ॥
MT-28-015a	तयोः सुसममेवाऽसीच्चिरं देवासुरोपमम्‌ ।
MT-28-015c	ततः शरं वज्रनिभं मद्रराजः समाददे ॥
MT-28-016a	तेन विव्याध बीभत्सुं हृदये स मुमोह च ।
MT-28-016c	उपलभ्य पुनः सञ्ज्ञां वासविः शत्रुतापनः ॥
MT-28-017a	चिच्छेद कार्मुकं सङ्खे मद्रराजस्य धीमतः ।
MT-28-017c	सोऽन्यत्‌ कार्मुकमादाय मुमोचास्त्राणि फल्गुने ॥
MT-28-018a	सौरं याम्यं च पार्जन्यं तान्यैन्द्रैण जघान सः ।
MT-28-018c	पुनर्न्यकृन्तत्‌ तच्चापमिन्द्रसूनुरमर्षितः ॥
MT-28-019a	शल्यो गदां समाविध्य चिक्षेपार्जुनवक्षसि ।
MT-28-019c	तदा मुमोह बीभत्सुस्तत उच्चुक्रुशुः परे ॥
MT-28-020a	प्राप्य सञ्ज्ञां पुनः पार्थः शल्यं विव्याध वक्षसि ।
MT-28-020c	स विह्वलितसर्वाङ्गः शिश्रिये ध्वजमुत्तमम्‌ ॥
MT-28-021a	समाश्‍वस्तः पुनर्बाणं यमदण्डनिभं रणे ।
MT-28-021c	मुमोच पार्थस्य स च निर्बिभेद स्तनान्तरम्‌ ॥
MT-28-022a	तेन विह्वलितः पार्थो ध्वजयष्टिं समाश्रितः ।
MT-28-022c	समाश्‍वस्तः प्रचिच्छेद मद्रराजस्य कार्मुकम्‌ ॥
MT-28-023a	छत्रं ध्वजं च तरसा सारथिं च न्यपातयत्‌ ।
MT-28-023c	तदाऽन्यं रथमास्थाय धर्मराजः शरोत्तमैः ॥
MT-28-024a	चतुर्भिश्‍चतुरो वाहाञ्छल्यस्य निजघान ह ।
MT-28-024c	शल्योऽन्यं रथमास्थाय सर्वांस्ताञ्छरवृष्टिभिः ॥
MT-28-025a	छादयामास राजानं विरथं च चकार ह ।
MT-28-025c	निहत्याश्‍वान्‌ सात्यकेश्‍च धृष्टद्युम्नस्य चाभिभूः ।
MT-28-025e	चापे छित्त्वा च यमयोर्दध्मौ शङ्खं महास्वनम्‌ ॥
MT-28-026a	ततस्तु शल्यं समुदीर्यमाणं दृष्ट्वा रणे भीमसेनस्तरस्वी ।
MT-28-026c	न्यवारयद्‌ बाणवरैरनेकैश्‍चकार चैनं विरथं क्षणेन ॥
MT-28-027a	आस्थाय चान्यं रथमापतन्तं पुनश्‍च शल्यं भृशमेव मर्मसु ।
MT-28-027c	निर्भिद्य बाणैर्विरथं चकार पुनस्तृतीयं च रथं रुरोज ॥
MT-28-028a	आत्तान्यात्तान्यायुधान्यस्य भीमः सर्वाणि चिच्छेद बिभेद चास्य ।
MT-28-028c	मर्माणि बाणैर्नितरां पुनश्‍च स मुष्टिमुद्यम्य जगाम धर्मजम्‌ ॥
MT-28-029a	तं भीमभिन्नमर्माणं विवर्माणं निरायुधम्‌ ।
MT-28-029c	श्‍वासमात्रावशिष्टं च मरणायैव केवलम्‌ ॥
MT-28-030a	आत्मानमभिगच्छन्तं दृष्ट्वाऽन्यं रथमास्थितः ।
MT-28-030c	हन्तुकामो रणे वीरममोघां शक्तिमाददे ॥
MT-28-031a	दिव्यास्त्रैरपि संयोज्य तां तदा धर्मनन्दनः ।
MT-28-031c	सत्यधर्मफलैश्‍चैव चिक्षेपास्य हृदि त्वरन्‌ ॥
MT-28-032a	स भिन्नहृदयो भूमौ पपाताभिमुखो नृपम्‌ ।
MT-28-032c	सत्यधर्मरतः शल्य इन्द्रस्यातिथितामगात्‌ ॥
MT-28-033a	मद्रराजे हते वीरे सुशर्माऽर्जुनमभ्ययात्‌ ।
MT-28-033c	संशप्तकावशिष्टैस्तमनयन्मृत्यवेऽर्जुनः ॥
MT-28-034a	दुर्योधनस्यावरजानवशिष्टान्‌ वृकोदरः ।
MT-28-034c	सर्वान्‌ जघान सेनां च निश्शेषामकरोद्‌ रणे ॥
MT-28-035a	उलूकं सहदेवोऽथ शकुनिं चातिपापिनम्‌ ।
MT-28-035c	जघान द्रौणिहार्दिक्यकृपान्‌ भीमार्जुनौ ततः ॥
MT-28-036a	बहुशो विरथीकृत्य पीडयित्वा पुनःपुनः ।
MT-28-036c	द्रावयामासतुस्ते तु भीषिता विविशुर्वनम्‌ ॥
MT-28-037a	शैनेयेन गृहीतोऽथ सञ्जयोऽनन्तशक्तिना ।
MT-28-037c	व्यासेन मोचितोऽथैकः पार्थान्‌ दुर्योधनोऽभ्ययात्‌ ॥
MT-28-038a	तेषामभूत्‌ तस्य च घोररूपं युद्धं स बाणैर्बहुशोऽर्जुनं च ।
MT-28-038c	चकार मूर्च्छाभिगतं युधिष्ठिरं यमावयत्नाद्‌ विरथांश्‍चकार ॥
MT-28-039a	तं भीमसेनो विरथं चकार गजं समारुह्य पुनः समभ्ययात्‌ ।
MT-28-039c	पुनश्‍च शैनेयशिखण्डिपार्षतान्‌ यमौ नृपं च व्यदधान्निरायुधान्‌ ॥
MT-28-040a	गजे च भीमेन शरैर्निपातिते समारुहद्‌ वाजिवरं सुनिर्भयः ।
MT-28-040c	स तेन च प्रासकरो रणेऽरिहा चचार शैनैयमताडयच्च ॥
MT-28-041a	मुमोह तेनाभिहतः स सात्यकिर्यमावपि प्रासनिपीडितौ रथे ।
MT-28-041c	निषीदतुर्धर्मसुतं प्रयान्तं समीक्ष्य भीमोऽस्य जघान वाजिनम्‌ ॥
MT-28-042a	प्रासे निकृत्ते च वृकोदरेण विवाहनः सोऽपययौ सुयोधनः ।
MT-28-042c	आदाय गुर्वीं च गदां प्रयातो द्वैपायनस्योरुसरो विवेश ॥
MT-28-043a	एवमक्षौहिणीषट्कं भीमेन निहतं रणे ।
MT-28-043c	पञ्च पार्थेन निहता अर्द्धं कालिङ्गकानृते ॥
MT-28-044a	एकादशाक्षोहिणीभ्यः शिष्टमन्यैर्निसूदितम्‌ ।
MT-28-044c	अक्षोहिणीचतुष्कं च पार्थानां द्रौणिना हतम्‌ ॥
MT-28-045a	अन्यैरन्याः समस्तैश्‍च द्रोणकर्णमहाव्रताः ।
MT-28-045c	दुर्योधनो भौमसूनुः प्रायः सेनाहनः क्रमात्‌ ॥ 
MT-28-046a	जयं लब्ध्वा नदत्सूच्चैः पाण्डवेषु महात्मसु ।
MT-28-046c	दुर्योधनो जलस्तम्भं कृत्वा मन्त्रान्‌ जजाप ह ॥
MT-28-047a	मन्त्रा दुर्वाससा दत्ता मृतसञ्जीवनप्रदाः ।
MT-28-047c	जले स्थित्वा जपन्‌ सप्तदिनैः सर्वान्‌ मृतानपि ॥
MT-28-048a	उद्धरेद्‌ धार्तराष्ट्रोऽयं स्युरवध्याश्‍च ते पुनः ।
MT-28-048c	इति विद्याबलं तस्य ज्ञात्वा पाण्डुसुतास्ततः ॥
MT-28-049a	आन्वेषन्तः शुश्रुवुश्‍च व्याधेभ्यस्तं जले स्थितम्‌ ।
MT-28-049c	आगच्छंश्‍च ततस्तत्र पुरस्कृत्य जनार्दनम्‌ ॥
MT-28-050a	तदा जलात्‌ समुन्मज्य त्रिभिर्द्रौणिपुरस्सरैः ।
MT-28-050c	मन्त्रयन्तं स्म ददृशुस्तान्‌ दृष्ट्वा ते प्रदुद्रुवुः ॥
MT-28-051a	दुर्योधनोऽविशत्‌ तोयं दृष्ट्वा तं केशवाज्ञया ।
MT-28-051c	युधिष्ठिरः सुपरुषैर्वाक्यैरेनमथाऽह्वयत्‌ ॥
MT-28-052a	अमर्षितोऽसौ धृतराष्ट्रपुत्रः श्‍वसंस्तदा दण्डहतो यथाऽहिः ।
MT-28-052c	उवाच शाठ्यात्‌ तपसे वनाय यायां भवाञ्छासतु सर्वपृथ्वीम्‌ ॥
MT-28-053a	तमाह धर्मजो राजा यस्त्वं कृष्णे समागते ।
MT-28-053c	सूच्यग्रवेधितां पृथ्वीं दातुं नैच्छः कथं पुनः ॥
MT-28-054a	घातयित्वा सर्वपृथ्वीं भीष्मद्रोणमुखानपि ।
MT-28-054c	दातुमिच्छसि सर्वां च पृथ्वीं नाद्य वयं पुनः ॥
MT-28-055a	अहत्वा प्रतिगृह्णीम एहि युद्धे स्थिरो भव ।
MT-28-055c	न कुरूणां कुले जातस्त्वं यो भीतो ह्यपोऽविशः ॥
MT-28-056a	इत्यादि रूक्षवचनं श्रुत्वा दुर्योधनो रुषा ।
MT-28-056c	जलस्तम्भात्‌ समुत्तस्थौ श्‍वसन्नाशीविषो यथा ॥
MT-28-057a	उवाच चैक एवाहमकिरीटो विवर्मकः ।
MT-28-057c	भवन्तो बहवो वर्मशिरस्त्राणयुता अपि ॥
MT-28-058a	यद्येवमपि मे युद्धं भवद्भिर्मन्यसे समम्‌ ।
MT-28-058c	सर्वैरेकेन वा युद्धं करिष्ये न च भीर्मम ॥
MT-28-059a	इत्युक्त आह धर्मात्मा वर्माद्यं च ददामि ते ।
MT-28-059c	वृणीष्व प्रतिवीरं च पञ्चानां यं त्वमिच्छसि ॥
MT-28-060a	हत्वैकं त्वं भुङ्क्ष्‌व राज्यमन्ये याम वयं वनम्‌ ।
MT-28-060c	हते वा त्वयि तेनैव भुञ्जीमश्‍चाखिलां भुवम्‌ ।
MT-28-060e	आधत्स्व चाऽयुधं येन जेतुमिच्छसि शात्रवान्‌ ॥
MT-28-061a	इत्युक्त ऊचे न हि दुर्बलैरहं योत्स्ये चतुर्भिर्भवदर्जुनादिभिः ।
MT-28-061c	भीमेन योत्स्ये गदया सदा हि मे प्रिया गदा नान्यदथाऽयुधं स्पृशे ॥
MT-28-062a	श्रुत्वाऽस्य वाक्यं रभसो वृकोदरो गदां तदाऽध्यर्द्धभराधिकां मुदा ।
MT-28-062c	राज्ञो गदायाः प्रतिगृह्य वीरः समुत्थितो युद्धमनाः समुन्नदन्‌ ॥ 
MT-28-063a	अथाऽह नारायण आदिदेवो युधिष्ठिरं कष्टमिदं कृतं त्वया ।
MT-28-063c	न ह्येष राजा गदया रणे चरन्‌ शक्यो विजेतुं निखिलैः सुरासुरैः ॥
MT-28-064a	स निश्‍चयाद्‌ वश्‍चतुरो निहन्यात्‌ सहार्जुनान्‌ भीमसेनः कथञ्चित्‌ ।
MT-28-064c	हन्तैनमाजौ न हि भीमतुल्यो बले क्वचिद्‌ धार्तराष्ट्रः कृती च ॥
MT-28-065a	ऊरू भीमेन भेत्तव्यौ प्रतिज्ञां रक्षता रिपोः ।
MT-28-065c	नाभेरधस्ताद्धननं जना आहुर्गदामृधे ॥
MT-28-066a	अधर्म इति तत्‌ कृष्णो लोकनिन्दानिवृत्तये ।
MT-28-066c	आपद्धर्मं दर्शयितुं किञ्चिद्‌व्याजेन संयुतः ॥
MT-28-067a	भीमो हन्याद्‌ धार्तराष्ट्रमित्यूचे यद्यपि स्फुटम्‌ ।
MT-28-067c	अव्याजेनापि शक्तोऽसौ बलं निस्सीममाह च ॥
MT-28-068a	आह शिक्षामप्यनूनां यत्नं दुर्योधनेऽधिकम्‌ ।
MT-28-068c	न हि भीमोऽतिप्रयत्नं कुर्यादिति गुणो ह्ययम्‌ ॥
MT-28-069a	प्रतिज्ञापालनं धर्मो दुष्टेषु तु विशेषतः ।
MT-28-069c	इति धर्मरहस्यं तु वित्तः कृष्णवृकोदरौ ॥
MT-28-070a	नान्यस्ततो लोकनिन्दां व्यपनेतुमुभावपि ।
MT-28-070c	अनापद्यापदिव च दर्शयेतां जनस्य तु ॥
MT-28-071a	ततो भीमः सर्वलोकस्य धर्मं प्रकाशयन्‌ वाक्यमिदं जगाद ।
MT-28-071c	ऊरू तवाहं हि यथाप्रतिज्ञं भेत्स्यामि नैवात्र विचारणीयम्‌ ॥
MT-28-072a	इत्युक्तवन्तं प्रससार चाऽजौ दुर्योधनस्तत्र बभूव युद्धम्‌ ।
MT-28-072c	भीमस्तदाऽग्य्रप्रकृतिं विधित्सुर्मन्दः स आजौ व्यचरज्जनार्थे ॥
MT-28-073a	दर्शयन्तौ गदामार्गं चित्रं तौ प्रविचेरतुः ।
MT-28-073c	बलभद्रोऽप्याजगाम तदा तौ प्रतिवारितुम्‌ ॥
MT-28-074a	वारितावपि तेनोभौ नैव युद्धं प्रमुञ्चताम्‌ ।
MT-28-074c	ततो ददर्श तद्‌ युद्धं मानितः कृष्णपूर्वकैः ॥
MT-28-075a	तौ शिक्षाबलसंयुक्तौ मण्डलानि विचेरतुः ।
MT-28-075c	ततो भीमं वञ्चयितुं धार्तराष्ट्रः शिरः क्षितौ ॥
MT-28-076a	न्यधादुच्छ्रितसक्थीकस्तदा कृष्णाभ्यनुज्ञया ।
MT-28-076c	पृष्ठमूलेऽहनद्‌ भीमो भिन्नसक्थिश्‍च सोऽपतत्‌ ॥
MT-28-077a	प्रतिज्ञापालनार्थाय नाभेर्नोपर्यधस्तदा ।
MT-28-077c	गदायुद्धस्य मर्यादां यशश्‍चाप्यभिरक्षितुम्‌ ॥
MT-28-078a	नाधस्तान्मध्य एवासौ निजघ्ने तं वृकोदरः ।
MT-28-078c	एवं प्रतिज्ञायुग्मार्थं भग्नसक्थियुगं रणे ॥
MT-28-079a	कृष्णं द्यूते निधेहीति यदवादीत्‌ सुयोधनः ।
MT-28-079c	तत्प्रतिज्ञानुसारेण भीमो मूर्द्धानमक्रमीत्‌ ।
MT-28-079e	ऋषभं मा समानाम् इति सूक्तं ददर्श च ॥
MT-28-080a	तेषां पुण्यानि विद्याश्‍च समादायैव सर्वशः ।
MT-28-080c	तांश्‍चकार तमोगन्तॄंस्तस्य मूर्ध्नि पदाऽऽक्रमन् ॥
MT-28-081a	स्मारयामास कर्माणि यानि तस्य कृतानि च ।
MT-28-081c	कृष्णबन्धे कृतो मन्त्र इति मूर्ध्नि पदाऽहनत्‌ ॥
MT-28-082a	पुनःपुनश्‍च तद्वीक्ष्य चुक्रोध मुसलायुधः ।
MT-28-082c	चुक्रोश नैव धर्मोऽयमित्यसावूर्ध्वबाहुकः ॥
MT-28-083a	पुनः क्रोधाभिताम्राक्ष आदाय मुसलं हलम्‌ ।
MT-28-083c	अभिदुद्राव भीमं तं न चचाल वृकोदरः ॥
MT-28-084a	अभये संस्थिते भीमे रामं जग्राह केशवः ।
MT-28-084c	आह धर्मेण निहतो भीमेनायं सुयोधनः ॥
MT-28-085a	न मण्डलेऽभिसारे वा नापसारे च नाभितः ।
MT-28-085c	अधो हन्याद्‌ वञ्चयन्तमधो हत्वा न दुष्यति ॥
MT-28-086a	कृता प्रतिज्ञा च वृकोदरेण भेत्स्ये तवोरू इति युक्तिपूर्वम्‌ ।
MT-28-086c	संश्रावयानेन तदेष धर्मतो जघान दुर्योधनमग्र्यकर्मा ॥
MT-28-087a	वासुदेववचः श्रुत्वा धर्मच्छलमिति ब्रुवन्‌ ।
MT-28-087c	रौहिणेयो जगामाऽशु स्वपुरीमेव सानुगः ॥
MT-28-088a	तस्मिन्‌ गते वासुदेवं समपृच्छद्‌ युधिष्ठिरः ।
MT-28-088c	धर्मोऽयमथवाऽधर्म इति तं प्राह केशवः ॥
MT-28-089a	न साक्षाद्‌ धर्मतो वध्या ये तु पापतमा नराः ।
MT-28-089c	देवैर्हि वञ्चयित्वैव हताः पूर्वं सुरारयः ॥
MT-28-090a	अतोऽयमप्यधर्मेण हतो नात्रास्ति दूषणम्‌ ।
MT-28-090c	भीष्मद्रोणौ च कर्णश्‍च यदैवोपाधिना हताः ॥
MT-28-091a	को नु दुर्योधने पापे हते दोषः कथञ्चन ।
MT-28-091c	प्रतिज्ञापालनायापि बिभेदोरू वृकोदरः ॥
MT-28-092a	धर्मतश्‍च प्रतिज्ञेयं कृतानेनानुरूपतः ।
MT-28-092c	लोकतोऽपि न धर्मस्य हानिरत्र कथञ्चन ॥
MT-28-093a	ये भीमस्याप्रभावज्ञा आपद्धर्मं च मन्वते ।
MT-28-093c	अवध्यत्वे शिववराद्‌ गदाशिक्षाबलादपि ॥
MT-28-094a	जरासन्धोपमो यस्माद्‌ धार्तराष्ट्रः सुविश्रुतः ।
MT-28-094c	तस्मात्‌ सद्धर्म एवायं भीमचीर्ण इति ब्रुवन्‌ ॥
MT-28-095a	अपि संशयिनं चक्रे धर्मराजं जगत्पतिः ।
MT-28-095c	भूभारक्षतिजो धर्मो मच्छुश्रूषात्मकस्तु यः ॥
MT-28-096a	भीमस्यैव भवेत्‌ सम्यगिति बुद्ध्या परः प्रभुः ।
MT-28-096c	स्वेनैव बलभद्राय जनाय च पुनःपुनः ॥
MT-28-097a	श्रुत्वाऽप्युक्तं न तत्याज संशयं धर्मजो यतः ।
MT-28-097c	ततोऽप्यसंशयं कृष्णो न चकार युधिष्ठिरम्‌ ॥
MT-28-098a	मुख्यं धर्मं हि भगवान्‌ बलायाऽह जनाय च ।
MT-28-098c	धर्मेणैव हतो राजा धार्तराष्ट्रः सुयोधनः ।
MT-28-098e	इति यद्‌ वक्ष्यति पुनर्निश्‍चयार्थोऽर्जुनाय च ॥
MT-28-099a	पुनःपुनर्धर्मत एव भीमो जघान राजानमिति ब्रुवन्तम्‌ ।
MT-28-099c	जगाद कृष्णं स्फुरिताधरोष्ठः क्रोधात्‌ सुपापो धृतराष्ट्रसूनुः ॥
MT-28-100a	त्वयैव पापे निहिता हि पार्थाः पापाधिकस्त्वं हि सदैक एव ।
MT-28-100c	इत्यूचिवांसं प्रजगाद कृष्णो न त्वत्समः पापतमः कदाचित्‌ ॥
MT-28-101a	भीष्मादिहत्याऽपि तवैव पापं यदन्वयुस्त्वामपि पापनिश्‍चयम्‌ ।
MT-28-101c	पापं च पापानुगतं च हत्वा कथञ्चनाप्यस्ति न चैव पापम्‌ ॥
MT-28-102a	न पाण्डवेष्वस्ति ततो हि किञ्चित्‌ पापं प्रयत्नाच्च निसर्गतोऽपि ।
MT-28-102c	गुणाधिकास्ते मदुपाश्रयाच्च को नाम तेष्वण्वपि पापमाह ॥
MT-28-103a	निसर्गतः पापतमस्त्वमन्यान्‌ धर्मस्थितान्‌ पापपथे निधाय ।
MT-28-103c	स्वयं च पापे निरतः सदैव पापात्‌ सुपापां गतिमेव यासि ॥
MT-28-104a	इति ब्रुवन्तं पुनराह कृष्णं दुर्योधनः पापकृतां प्रधानः ।
MT-28-104c	स्वन्तोत्तमो नाम क एव मत्तः को नाम दोषोऽस्ति मया कृतोऽत्र ॥
MT-28-105a	इष्टं च यज्ञैश्‍चरितं च पूर्तैः पदं रिपूणां निहितं हि मूर्ध्नि ।
MT-28-105c	मृत्युश्‍च सङ्‌ग्रामशिरस्यवाप्तो रणोन्मुखेनैव मया किमन्यत्‌ ॥
MT-28-106a	इष्टा भोगा मया भुक्ताः प्राप्ता च परमा गतिः ।
MT-28-106c	दुःखिनो दुःखमाप्स्यन्ति पार्थास्ते कूटयोधिनः ॥
MT-28-107a	चन्द्रसूर्यनिभैः शूरैर्धार्मिकैः सद्भिरुज्झिता ।
MT-28-107c	केवला रत्नहीनेयं पाण्डवैर्भुज्यतां मही ॥
MT-28-108a	इत्युक्तवत्येव नृपे सुरेशैः प्रसूनवृष्टिर्विहिता पपात ।
MT-28-108c	तामेव बुद्धिं धृतराष्ट्रसूनोः कृत्वा दृढां पातयितुं तमोऽन्धे ॥
MT-28-109a	सम्भावयत आत्मानं वासुदेवं विनिन्दतः ।
MT-28-109c	तत्परांश्‍च कथं न स्यात्‌ तमोऽन्ते च विशेषतः ॥
MT-28-110a	यदैकैकमलं तत्र दुःखाधिक्यं समुच्चयात्‌ ।
MT-28-110c	इति तत्‌ कारयित्वेश आह मोघं तवाखिलम्‌ ॥
MT-28-111a	नृशंसस्य कृतघ्नस्य गुणवद्‌द्वेषिणः सदा ।
MT-28-111c	यदि धर्मफलं ध्वान्तं सूर्यवत्‌ स्यात्‌ प्रकाशकम्‌ ॥
MT-28-112a	वदन्‌ पुनः पुनरिदं धर्मतो हत इत्यपि ।
MT-28-112c	ख्यपयामास भगवान्‌ जने निजजनेष्टदः ॥
MT-28-113a	प्रख्यापिते वासुदेवेन धर्मे सतां सर्वेषां हृद्यमासीत्‌ समस्तम्‌ ।
MT-28-113c	हतं च धर्मेण नृपं व्यजानन्‌ पापोऽयमित्येव च विनिश्‍चितार्थाः ॥
MT-28-114a	युधिष्ठिरोऽपापदर्शी सदैव ससंशयोऽभूत्‌ सुमनोऽभिवृष्ट्या ।
MT-28-114c	स्नेहाद्‌ द्रौणिः सञ्जयो रौहिणेयो दौर्योधनात्‌ पापमित्येव चोचुः ॥
MT-28-115a	ततः कृष्णः पाण्डुपाञ्चालकैस्तैर्भृशं नदद्भिर्हर्षितैः समेतः ।
MT-28-115c	ययौ विरिञ्चेशसुरेन्द्रमुख्यैः सम्पूजितस्तैश्‍च रणाङ्गणात्‌ स्मयन्‌ ॥
MT-28-116a	ततः श्रुत्वा सञ्जयाद्‌ दुःखतप्तं सम्बोधयिष्यन्‌ पितरं युयुत्सुः ।
MT-28-116c	कृष्णस्य राज्ञश्‍च मतेन यातो जगाम चान्वेव जनार्दनश्‍च ॥
MT-28-117a	धर्मयुक्तैश्‍च तत्त्वार्थैर्लोकवृत्तानुदर्शकैः ।
MT-28-117c	वाक्यै राजानमाश्‍वास्य प्रायात्‌ पार्थान्‌ पुनर्हरिः ॥
MT-28-118a	कालानुसारतो देवांश्‍चोपसंहर्तुमच्युतः ।
MT-28-118c	ययौ सपार्थशैनेयः कुरूणां शिबिरं निशि ॥
MT-28-119a	तदैव हार्दिक्यकृपान्वितोऽयात्‌ दुयोधनं द्रौणिरमुं शयानम्‌ ।
MT-28-119c	प्रभग्नसक्थिं च सृगालभूतैः सम्भक्ष्यमाणं ददृशे श्‍वसन्तम्‌ ॥
MT-28-120a	स दुःखशोकाभिहतो विनिन्द्य पार्थान्‌ मया भूप किमत्र कार्यम्‌ ।
MT-28-120c	इत्याह निष्पाण्डवतां कुरुष्वेत्यमुं व्यधात्‌ पांस्वभिषेकिणं नृपः ॥
MT-28-121a	उच्छिद्य सन्ततिं पाण्डोः कृत्वा स्वक्षेत्रसन्ततिम्‌ ।
MT-28-121c	तया भूरक्षणहृदा सोऽभिषिक्तस्तथेत्यगात्‌ ॥
MT-28-122a	स कृष्णभीमपार्थानां भयादेव पुनर्वनम्‌ ।
MT-28-122c	कृपसात्वतसंयुक्तो विवेश गहनं रथी ॥
MT-28-123a	तस्य चिन्तयतो द्रोणवधं दुर्योधनस्य च ।
MT-28-123c	नाऽगान्निद्रा निशीथे च ध्वाक्षान्‌ न्यग्रोधवासिनः ॥
MT-28-124a	हतान्‌ सुबहुसाहस्रानेकेनातिबलेन तु ।
MT-28-124c	कौशिकेन निरीक्ष्यैव प्राह तौ कृपसात्वतौ ॥
MT-28-125a	निदर्शनेन ह्येनेन प्रेरितः परमात्मना ।
MT-28-125c	यामि पाण्डुसुतान्‌ हन्तुमित्युक्त्वाऽरुरुहे रथम्‌ ॥
MT-28-126a	निवारितोऽपि ताभ्यां स प्राद्रवच्छिबिरं प्रति ।
MT-28-126c	अनुजग्मतुस्तावपि तं शिबिरद्वारि चैक्षत ॥
MT-28-127a	उग्ररूपधरं रुद्रं स्वकीयां तनुमेव सः ।
MT-28-127c	परीतं वासुदेवं च बहुकोटिस्वरूपिणा ॥
MT-28-128a	दृष्ट्वैव वासुदेवं तमत्रसद्‌ गौतमीसुतः ।
MT-28-128c	वासुदेवाज्ञयैवात्र स्वात्मनाऽपि सदाशिवः ॥
MT-28-129a	अयुद्ध्यदग्रसच्चाऽशु द्रौणेः सर्वायुधान्यपि ।
MT-28-129c	अचिन्त्या हरिशक्तिर्यद्दृश्यन्तेऽत्महनोऽपि हि ॥
MT-28-130a	अतस्तया प्रेरितेन स्वात्मनैवाखिलेष्वपि ।
MT-28-130c	आयुधेषु निगीर्णेषु द्रौणिर्यज्ञं तु मानसम्‌ ।
MT-28-130e	चक्रेऽत्मानं पशुं कृत्वा स्वात्मस्थायैव विष्णवे ॥
MT-28-131a	यज्ञतुष्टेन हरिणा प्रेरितः शङ्करः स्वयम्‌ ।
MT-28-131c	आत्मने द्रोणपुत्राय ददौ सर्वायुधानि च ॥
MT-28-132a	उवाच चाहमादिष्टो विष्णुना प्रभविष्णुना ।
MT-28-132c	अरक्षं पार्थशिबिरमियन्तं कालमेव तु ॥
MT-28-133a	तदिच्छयैव निर्दिष्टो दास्ये मार्गं तवाद्य च ।
MT-28-133c	आयुधानि च सर्वाणि हन्तुं सर्वानिमान्‌ जनान्‌ ॥
MT-28-134a	इत्युदीर्य प्रदायाऽशु सर्वा हेतीर्वृषध्वजः ।
MT-28-134c	तत्रैवान्तर्दधे सोऽपि प्रोवाच कृपसात्वतौ ॥
MT-28-135a	ये निर्यास्यन्ति शिबिराज्जहितं तांस्तु सर्वशः ।
MT-28-135c	इत्युक्त्वा प्रविवेशान्तर्धन्वी खड्‌गी कृतान्तवत्‌ ॥
MT-28-136a	पारावताश्‍वं स तदा शयानमुपेत्य पद्भ्यां समताडयच्च ।
MT-28-136c	वक्षस्यसाववदद्‌ वीतनिद्रो जाने भवन्तं हि गुरोस्तनूजम्‌ ॥
MT-28-137a	समुत्थितं मां जहि शस्त्रपाणिं शस्त्रेण वीरोऽसि स वीरधर्माः ।
MT-28-137c	लोकाश्‍च मे सन्त्वथ शस्त्रपूता इति ब्रुवाणं स रुषा जगाद ॥
MT-28-138a	न सन्ति हि ब्रह्महणां सुलोका विशेषतश्‍चैव गुरुद्रुहां पुनः ।
MT-28-138c	न धर्मयुद्धेन वधार्हकाश्‍च ये त्वद्विधाः पापतमाः सुपाप ॥
MT-28-139a	अवश्यभाविनं मृत्युं धृष्टद्युम्नो विचिन्त्य तम्‌ ।
MT-28-139c	तूष्णीं बभूव स्वप्नेऽपि नित्यं पश्यति तां मृतिम्‌ ॥
MT-28-140a	द्रौणिं च काळरात्रिं च द्रोणपातादनन्तरम्‌ ।
MT-28-140c	विशसन्तं कृषन्तीं च स्वप्नेऽपश्यद्धि पार्षतः ॥
MT-28-141a	समाक्षिपद्‌ द्रोणसुतोऽस्य कण्ठे निबद्ध्य मौर्वीं धनुषोऽप्युरस्थः ।
MT-28-141c	ममन्थ कृच्छ्रेण विहाय देहं ययौ निजं स्थानमसौ च वह्निः ॥
MT-28-142a	ततः शिखण्डिनं हत्वा युधामन्यूत्तमौजसौ ।
MT-28-142c	जनमेजयं च पाञ्चालीसुतानभिययौ ज्वलन्‌ ॥
MT-28-143a	तैरुत्थितैरस्यमानः शरैः खड्‌गेन जघ्निवान्‌ ।
MT-28-143c	सर्वान्‌ सव्यापसव्येन तथाऽन्यान्‌ पाण्डवात्मजान्‌ ॥
MT-28-144a	ऋत एकं भैमसेनिं काशिराजात्मजात्मजम्‌ ।
MT-28-144c	तं तदाऽन्तर्हितः शर्वः कैलासमनयत्‌ क्षणात्‌ ॥
MT-28-145a	स शर्वत्रातनामाऽऽसीदतस्तत्रैव सोऽवसत्‌ ।
MT-28-145c	पुराऽर्थितः स्वदौहित्रस्यामरत्वाय शङ्करः ॥
MT-28-146a	काशिराजेन तेनासौ जुगोपैनं कृपायुतः ।
MT-28-146c	वासुदेवमतं ज्ञात्वा साम्राज्याय परीक्षितः ॥
MT-28-147a	वारयामास भूलोकं नैव याहीत्यमुं शिवः ।
MT-28-147c	सामान्यतोऽपाण्डवाय द्रौणिनाऽप्यभिसन्धितम्‌ ॥
MT-28-148a	तद्रूपेणैव रुद्रेण विनैनमिति चिन्तितम्‌ ।
MT-28-148c	अस्त्रं ब्रह्मशिरश्‍चैनं न जघानैक्यतस्तयोः ।
MT-28-148e	चेकितानादिकांश्‍चैव जघानान्यान्‌ स सर्वशः ॥
MT-28-149a	स चेदिपाञ्चालकरूशकाशीनन्यांश्‍च सर्वान्‌ विनिहत्य वीरः ।
MT-28-149c	शिशून्‌ स्त्रियश्‍चैव निहन्तुमुग्रः प्राज्वालयत्‌ तच्छिबिरं समन्तात्‌ ॥
MT-28-150a	जिजीविषूंस्तत्र पलायमानान्‌ द्वारि स्थितो गौतमः सात्वतश्‍च ।
MT-28-150c	निजघ्नतुः सर्वतः पार्षतस्य सूतस्त्वेकः शेषितो दैवयोगात्‌ ॥
MT-28-151a	खड्‌गेन प्रहृतं दृष्ट्वा हार्दिक्येन पपात ह ।
MT-28-151c	भूमौ प्रागेव संस्पर्शान्न ज्ञातस्तमसाऽमुना ॥
MT-28-152a	अन्यासक्ते समुत्थाय प्राद्रवद्यत्र पार्षती ।
MT-28-152c	तस्या अकथयत्‌ सर्वं सा भीमायाऽह दुःखिता ।
MT-28-152e	प्राद्रवद्‌ रथमारुह्य स धन्वी गौतमीसुतम्‌ ॥
MT-28-153a	तदन्तरे द्रौणिरपि प्रयातः कृष्णासुतानां मुदितः शिरांसि ।
MT-28-153c	आदाय हार्दिक्यकृपानुयातो दुर्योधनं सन्निकृष्टप्रयाणम्‌ ॥
MT-28-154a	दृष्ट्वा तदुक्तं च निशम्य पापस्तुष्टोऽत्यजत्‌ साध्विति देहमाशु ।
MT-28-154c	भीमार्जुनाभ्यामथ केशवाच्च भीताः पृथग्‌ द्रौणिमुखाः प्रयाताः ॥
MT-28-155a	तत्रैकलं द्रोणसुतं रथेन यान्तं रथी मारुतिरन्वधावत्‌ ।
MT-28-155c	तमाद्रवन्तं प्रसमीक्ष्य भीतः पराद्रवद्‌ द्रौणिरभिद्रुताश्‍वैः ॥
MT-28-156a	आद्रवन्तं पुनर्दृष्ट्वा भीमं द्रोणात्मजो रुषा ।
MT-28-156c	आवृत्य युद्ध्यन्‌ विजितोऽस्त्रं ब्रह्मशिर आददे ॥
MT-28-157a	एतस्मिन्नन्तरे कृष्णो धर्मजेनार्जुनेन च ।
MT-28-157c	तत्राऽगमत्‌ तदस्त्रं च भीमं चाव्यर्थतां नयन्‌ ॥
MT-28-158a	अवध्यो भीमसेनस्तदस्त्रं चामोघमेव यत्‌ ।
MT-28-158c	विष्णुनैवोभयं यस्मात्‌ क्लृप्तं भीमोऽस्त्रमेव तत्‌ ॥
MT-28-159a	गायत्री तत्र मन्त्रो यद्‌ ब्रह्मा तद्ध्यानदेवता ।
MT-28-159c	ध्येयो नारायणो देवो जगत्प्रसविता स्वयम्‌ ॥
MT-28-160a	ऊचे च पार्थयोः कृष्णो यत्‌ कृतं द्रौणिना पुरा ।
MT-28-160c	स्वायुधानां याचनं चाप्यशक्तेन तदुद्धृतौ ॥
MT-28-161a	पृष्टेनोक्तं त्वया हीनां कृत्वा दुर्योधनाय गाम्‌ ।
MT-28-161c	दातुं त्वदायुधं मेऽद्येत्येवमुक्तेऽत्मनोदितम्‌ ॥
MT-28-162a	मैवं कार्षीः पुनरिति ध्यायताऽब्धेस्तटे स्वमु ।
MT-28-162c	तदस्त्रं प्रज्वलद्‌ दृष्ट्वाऽपाण्डवत्वविधित्सया ॥
MT-28-163a	धरायां द्रौणिना मुक्तं कृष्णेन प्रेरितोऽर्जुनः ।
MT-28-163c	स्वस्त्यस्तु द्रोणपुत्राय भूतेभ्यो मह्यमेव च ॥
MT-28-164a	इति ब्रुवंस्तदेवास्त्रमस्त्रशान्त्यै व्यसर्जयत्‌ ।
MT-28-164c	अनस्त्रज्ञेषु मुक्तं तद्धन्यादस्त्रमुचं यतः ।
MT-28-165a	गुरुभक्त्या ततो द्रौणेः स्वस्त्यस्त्वित्याह वासविः ।
MT-28-165c	तदस्त्रयोस्तु संयोगे भूतानां संहृतिर्भवेत्‌ ॥
MT-28-166a	भूतानां स्वस्तिरप्यत्र काङ्क्षिता करुणात्मना ।
MT-28-166c	तथाऽप्यस्त्रद्वयं युक्तं भूतानां नाशकृद्‌ ध्रुवम्‌ ॥ 
MT-28-167a	तस्मान्निवारयन्‌ योगं तयोर्मध्येऽभवत्‌ क्षणात्‌ ।
MT-28-167c	निस्सीमशक्तिः परमः कृष्णः सत्यवतीसुतः ॥
MT-28-168a	संस्थाप्यास्त्रद्वयं दूरे तावाह पुरुषोत्तमः ।
MT-28-168c	सन्ति ह्यस्त्रविदः पूर्वं प्रायश्‍चैतन्न तैः कृतम्‌ ॥
MT-28-169a	लोकोपद्रवकृत्‌ कर्म सन्तः कुर्युः कथं क्वचित्‌ ।
MT-28-169c	इत्युक्ते फल्गुनः प्राह मया मुक्तं महापदि ॥
MT-28-170a	शान्त्यर्थमेव च विभो क्षन्तव्यं भवता ततः ।
MT-28-170c	द्रौणिरप्येवमेवाऽह तौ वेदपतिरब्रवीत्‌ ॥
MT-28-171a	निवर्त्यतामस्त्रमिति शक्रसूनुस्तथाऽकरोत्‌ ।
MT-28-171c	निवर्तनाप्रभुं द्रौणिं वासुदेवोऽभ्यभाषत ॥
MT-28-172a	क्षत्रतेजा ब्रह्मचारी कौमारादपि पाण्डवः ।
MT-28-172c	निवर्तने ततः शक्तो नायं द्रोणात्मजोऽपि सन्‌ ॥
MT-28-173a	अब्रह्मचर्यादित्युक्ते व्यासो द्रौणिमभाषत ।
MT-28-173c	निवर्तनासमर्थस्त्वं देहि नैसर्गिकं मणिम्‌ ॥
MT-28-174a	जितः प्रागेव भीमेन भीमायैव महाप्रभुम्‌ ।
MT-28-174c	अपि केवलया वाचा पार्थेभ्योऽस्त्रं निवर्तय ॥
MT-28-175a	इत्युक्तो मूर्धजं रत्नं जरामरणनाशनम्‌ ।
MT-28-175c	क्षुत्तृट्‌श्रमापहं दिव्यगन्धं ध्वान्तहरं शुभम्‌ ॥
MT-28-176a	उत्कृत्य भीमाय ददौ मुक्ताः पञ्चैव पाण्डवाः ।
MT-28-176c	अस्त्रादिति ततो वेदभर्ता वासविमब्रवीत्‌ ॥
MT-28-177a	तात मुक्तं द्रौणिनापि त्वमेवास्त्रं निवर्तय ।
MT-28-177c	इत्युक्तस्तं प्रणम्याऽशु सञ्जहारार्जुनोऽपि तत्‌ ॥
MT-28-178a	यादवेशोऽथ गौतम्याः सुतमाहैकसन्ततेः ।
MT-28-178c	वाचा निवर्तयास्त्रं ते इत्युक्तो द्रौणिरब्रवीत्‌ ॥
MT-28-179a	पक्षपातादिच्छसि त्वं भागिनेयस्य सन्ततिम्‌ ।
MT-28-179c	तत्रैव पातयाम्यस्त्रमुत्तरागर्भकृन्तने ॥
MT-28-180a	वासुदेवः पुनः प्राह यदि हन्तव्य एव ते ।
MT-28-180c	गर्भस्तथाऽपि नैवास्त्रं पातयास्मिन्‌ कथञ्चन ॥
MT-28-181a	अभिमन्योर्मृतस्यैव देहे पातय मानद ।
MT-28-181c	एवं त्वदस्त्रनिहतं गर्भमुज्जीवयाम्यहम्‌ ॥
MT-28-182a	पातये गर्भ एवाहमित्यूचे गौतमीसुतः ।
MT-28-182c	अथाऽह वासुदेवस्तमीषत्क्रुद्ध इव प्रभुः ॥
MT-28-183a	दुर्मते पश्य मे वीर्यं यत्‌ ते शक्यं कुरुष्व तत्‌ ।
MT-28-183c	उज्जीवयाम्यहं गर्भं यततः शक्तितोऽपि ते ॥
MT-28-184a	सन्ततिर्वर्षसाहस्रं पाण्डवानां भवेद्‌ भुवि ।
MT-28-184c	मत्पालितां न कश्‍चित्‌ तां तावद्धन्तुं क्षमः क्वचित्‌ ॥
MT-28-185a	जानामि ते मतिं दुष्टां जिघांसोः पार्थसन्ततिम्‌ ।
MT-28-185c	चिकीर्षोर्धार्तराष्ट्रस्य तन्तुं भूयः सुदुष्करम्‌ ॥
MT-28-186a	मदाज्ञया सा विफला भवित्री वाञ्छा मुमुक्षा विमुखस्य विष्णोः ।
MT-28-186c	यथैव तेनैव नराधिरूढो गम्यस्तव स्यान्न च भूमिभागः ॥
MT-28-187a	दुर्गन्धयुक्तो व्रणसञ्चिताङ्गः सदा चरः स्या विपिनेषु मन्दः ।
MT-28-187c	यावद्‌ भुवि स्यादिह पार्थतन्तुर्व्यासोऽपि तं प्राह तथेति देवः ॥
MT-28-188a	रूपद्वयेनापि हरेस्तथोक्तो जगाद काळीतनयं स कृष्णम्‌ ।
MT-28-188c	त्वया सह स्यान्मम सङ्गमो विभो यथेष्टतः स्यान्न च मेऽत्र विघ्नः ॥
MT-28-189a	इत्युक्त ओमिति प्राह भगवान्‌ बादरायणः ।
MT-28-189c	तं प्रणम्य ययौ सोऽपि स्वप्नदृष्टमनुस्मरन्‌ ॥
MT-28-190a	स्वप्ने हि द्रौपदेयानां वधो दृष्टोऽऽत्मना निशि ।
MT-28-190c	अर्जुनेन प्रतिज्ञातं द्रौपद्यै स्ववधं प्रति ॥
MT-28-191a	निबध्याऽनयनं चैव तेनैव शिबिरं प्रति ।
MT-28-191c	मुञ्चेति द्रौपदीवाक्यं नेति भीमवचस्तथा ॥
MT-28-192a	कृष्णवाक्यान्मणिं हृत्वा देशान्निर्यापणं तथा ।
MT-28-192c	इत्यादि स्वप्नदृष्टं यत्‌ प्रायः सत्यमभूदिति ॥
MT-28-193a	चिन्तयन्‌ प्रययौ दावं द्रौणिः शस्त्रभृतां वरः ।
MT-28-193c	स कृष्णोक्तमपि प्राप्य बादरायणशिष्यताम्‌ ॥
MT-28-194a	प्राप्योत्तरद्वापरे च वेदान्‌ संविभजिष्यति ।
MT-28-194c	ततः सप्तर्षिर्भूत्वा पाराशर्यप्रसादतः ॥
MT-28-195a	एकीभावं स्वरूपेण यास्यत्यच्युतनिष्ठया ।
MT-28-195c	कृपोऽथ पाण्डवान्‌ प्राप्य गौरवात्‌ पूजितश्‍च तैः ॥
MT-28-196a	अभूदाचार्य एवासौ राज्ञां तत्तन्तुभाविनाम्‌ ।
MT-28-196c	बादरायणशिष्यत्वं पुनः प्राप्य भजन्नमुम्‌ ॥
MT-28-197a	साकं स्वभागिनेयेन भाव्येको मुनिसप्तके ।
MT-28-197c	कृतवर्मा द्वारवतीं ङ्गौ कृष्णानुमोदितः ॥
MT-28-198a	कृष्णायै 1तं मणिं दत्वा भीमस्तां पर्यसान्त्वयत्‌ ।
MT-28-198c	विकोपा भीमवाक्येन राज्ञे सा च मणिं ददौ ॥
MT-28-199a	राजार्हे हि मणौ दत्ते मह्यं भीमेन लौकिकाः ।
MT-28-199c	स्त्रीपक्षपातं राजा च शङ्केयुर्मारुतेरिति ॥
MT-28-200a	मणिं राज्ञे ददौ कृष्णा भर्तृप्रियहिते रता ।
MT-28-200c	सोऽप्याबध्य मणिं मूर्ध्नि रेजे राजा गवामिव ॥
MT-28-201a	वेदेश्‍वरेणापि यदूत्तमेन कृष्णेन युक्तास्तत आशु पार्थाः ।
MT-28-201c	ययुः सभार्या निजराजधानीं हत्वैव सन्तोऽन्तररीन्‌ स्वराज्यम्‌ ॥
MT-28-202a	युधिष्ठिरस्यानु विचित्रवीर्यसुतस्य पादावभिवन्दमानम्‌ ।
MT-28-202c	आकृष्य भीमं परमेश्‍वरोऽयमयाकृतिं धात्‌ पुरतो नृपस्य ॥
MT-28-203a	भीमाकृतिं तां स सुयोधनेन कारापितामभ्यसने गदायाः ।
MT-28-203c	आश्लिष्य चूर्णीकृतवानसृग्‌ वमन्‌ हा तात भीमेति वदन्‌ पपात ॥
MT-28-204a	तमाह कृष्णो न हतोऽद्य भीमो न च त्वयाऽन्यैरपि शक्यतेऽसौ ।
MT-28-204c	हन्तुं स्वबुद्धिः प्रथिता त्वयाऽद्य पापा हि ते बुद्धिरद्यापि राजन्‌ ॥
MT-28-205a	स्वबुद्धिदोषादतिपापशीलपुत्राख्यपापानि विवर्द्धयित्वा ।
MT-28-205c	नीतो वशं तैः फलमद्य भुञ्जन्‌ न क्रोधितुं चार्हसि भीमसेने ॥
MT-28-206a	इत्युक्ते शान्तबुद्ध्यैव राज्ञाऽऽहूतो वृकोदरः ।
MT-28-206c	अभ्यवन्दत तत्पादावनुजाद्याश्‍च तस्य ये ॥
MT-28-207a	वज्राच्च दृढदेहत्वादविकारे वृकोदरे ।
MT-28-207c	न दोषो विवृतोऽस्य स्यादिति कृष्णेन वञ्चितः ॥
MT-28-208a	सर्वानाश्लिष्य च प्रेम्णा युयोज नृप आशिषः ।
MT-28-208c	कुलनाशकरः पापः शापयोग्यस्तव ह्यहम्‌ ॥
MT-28-209a	इत्युक्त्वैव प्रणमतो गान्धारी सुपदाङ्घुलीः ।
MT-28-209c	ददर्श धर्मराजस्य पट्टान्तेन प्रकोपिता ॥
MT-28-210a	तस्याः क्रोधाग्निनिर्दग्धनखः स कुनखोऽभवत्‌ ॥ 
MT-28-210c	वन्दमानं पुनर्भीममाह सा क्रोधविह्वला ॥
MT-28-211a	अधर्मतः कथं भीम सुतं मे त्वं निजघ्निवान्‌ ।
MT-28-211c	इत्युक्तेऽस्याः शमयितुं क्रोधमग्रे वृकोदरः ॥
MT-28-212a	प्राह न प्राणसन्देहे पापं स्यात्‌ पापिनो वधे ।
MT-28-212c	इत्युक्त्वा तां पुनः प्राह प्रतिज्ञाहानिमन्तरा ॥
MT-28-213a	न मेऽस्ति प्राणसन्देह इति जानन्‌ वृकोदरः ।
MT-28-213c	यथाप्रतिज्ञं भ्रातृव्यान्‌ रणे मम निजघ्नुषः ॥
MT-28-214a	क्वाधर्मः क्षत्रजातेस्तु तद्धानौ जीवनं न हि ।
MT-28-214c	पापा न शुद्धधर्मेण हन्तव्या इति च श्रुतिः ॥
MT-28-215a	अन्यवत्‌ पापहननं पापायेत्याह हि श्रुतिः ।
MT-28-215c	अतोऽसुरान्‌ नैकृतिकान्‌ निकृत्या घ्नन्ति देवताः ॥
MT-28-216a	निकृत्या निकृतिं हन्यान्निकृत्या नैव धार्मिकम् ।
MT-28-216c	इति श्रुतिर्हि परमा पठ्यते पैङ्गिभिः सदा ॥
MT-28-217a	इत्युक्ता तं पुनः प्राह कथं ते नरशोणितम्‌ ।
MT-28-217c	पीतं नरेणैव सता न पीतमिति सोऽब्रवीत्‌ ॥
MT-28-218a	दन्तान्तरं न मे प्राप शोणितं तत्‌ सुतस्य ते ।
MT-28-218c	प्रतिज्ञापालनायापि प्रतिकर्तुं च तत्‌ कृतम्‌ ॥
MT-28-219a	भीषणाय च शत्रूणां पीतवच्च प्रदर्शितम्‌ ।
MT-28-219c	वेददृष्टश्‍च धर्मोऽयमतिपापजनं प्रति ॥
MT-28-220a	इत्युक्तोवाच नैवान्धद्वयस्यास्य वृकोदर ।
MT-28-220c	घ्नता पुत्रशतं यष्टिमात्रं चोर्वरितं त्वया ॥
MT-28-221a	तामाह भीमः पापिष्ठा वधयोग्यापराधिनः ।
MT-28-221c	सर्वे हता इति पुनः साऽऽह येनाकृतस्तव ॥
MT-28-222a	अपराधः स एकोऽपि किं नास्तीत्यवदत्‌ स ताम्‌ ।
MT-28-222c	सर्वैः समेतैः कृष्णस्य बन्धनाय विनिश्‍चितम्‌ ॥
MT-28-223a	अन्यानि च सुपापानि कृतान्यत्र पुराऽपि च ।
MT-28-223c	वासुदेवं सभासंस्थं ब्रुवाणं धर्मसंहितम्‌ ॥
MT-28-224a	पुनःपुनरवज्ञाय यान्तं दुर्योधनं बहिः ।
MT-28-224c	सर्वेऽन्वगच्छन्नित्यादीन्यभिप्रेत्य वृकोदरः ॥
MT-28-225a	नैकोऽप्यनपराधी मे स्वयं ताननुशिक्षितुम्‌ ।
MT-28-225c	असमर्था मयि क्रोधं किं करोषि निरर्थकम्‌ ॥
MT-28-226a	इत्युक्ता साऽभवत्‌ तूष्णीं क्रमात्‌ सर्वैश्‍च पाण्डवैः ।
MT-28-226c	वन्दिता व्यासवाक्याच्च किञ्चिच्छान्ताऽथ साऽभवत्‌ ॥
MT-28-227a	तस्या याश्‍च स्नुषाः सर्वास्ताभिः सह पुरस्कृताम्‌ ।
MT-28-227c	कृत्वा तं धृतराष्ट्रं च विदुरादींश्‍च सर्वशः ॥
MT-28-228a	पाण्डवाः प्रधनस्थानं सभार्याः पृथया सह ।
MT-28-228c	कृष्णाभ्यां च ययुस्तत्र गान्धार्यास्तपसो बलम्‌ ॥
MT-28-229a	जानन्‌ पाण्डवरक्षार्थं चिकीर्षुस्तत्तपोव्ययम्‌ ।
MT-28-229c	वेदेश्‍वरो ददौ दिव्यं चक्षुः सत्यवतीसुतः ॥
MT-28-230a	तेन दृष्ट्वा प्रेतदेहान्‌ सर्वांस्तत्र समाकुला ।
MT-28-230c	शशाप यादवेशानं त्वयाऽस्मत्कुलनाशनम्‌ ॥
MT-28-231a	यत्कृतं तत्‌ तव कुलं गच्छत्वन्योन्यतः क्षयम्‌ ।
MT-28-231c	इत्युक्तो भगवान्‌ कृष्णः स्वचिकीर्षितमेव तत्‌ ॥
MT-28-232a	अस्त्वेवमित्याह विभुरीश्‍वरोऽप्यन्यथा कृतौ ।
MT-28-232c	तेन तस्यास्तपो नष्टं हीना साऽतो हि भर्तृतः ॥
MT-28-233a	नाशयेद्धि सदा विष्णुः स्वयोग्यादधिकान्‌ गुणान्‌ ।
MT-28-233c	तत आश्लिष्य भर्तॄणां देहान्‌ प्ररुदतीः स्त्रियः ॥
MT-28-234a	सर्वा दुर्योधनादीनां दर्शयामास केशवः ।
MT-28-234c	कृष्णायै सा च तं देवमस्तुवत्‌ पूर्णसद्गुणम्‌ ॥
MT-28-235a	ततो देहान्‌ प्रसिद्धानां पार्थाः समदहन्‌ सताम्‌ ।
MT-28-235c	अन्येषां धृतराष्ट्रादीन्‌ पुरस्कृत्यैव कांश्‍चन ।
MT-28-235e	सूतैः पञ्चभिरेवः स्वैः सरस्वत्यां प्रचिक्षिपुः ॥
MT-28-236a	स्नेहान्नृपो यमौ च स्वान्नाऽजौ तस्मिन्‌ न्ययोजयन्‌ ।
MT-28-236c	शवाः प्रायो बहुत्वेन तत्र तत्रैव संस्थिताः ॥
MT-28-237a	ततो ददत्सु पानीयं गङ्गायां स्वजनस्य तु ।
MT-28-237c	पृथा कर्णाय दत्तेति पार्थानाहाग्रजं च तम्‌ ॥
MT-28-238a	ततो हाहेति विलपन्‌ राजा परमदुःखितः ।
MT-28-238c	शशाप सर्वनारीणां गुह्यं हृदि न तिष्ठतु ॥
MT-28-239a	हा मातस्तव धृत्यैव वयं सर्वे भृशं हताः ।
MT-28-239c	ज्येष्ठं पितृसमं हत्वा प्रतिपत्स्याम कां गतिम्‌ ॥
MT-28-240a	एवं वदन्तं कौन्तेयं वासुदेवः सनारदः ।
MT-28-240c	शमयामास सद्वाक्यैर्गुणान्‌ कर्णस्य चाब्रवीत्‌ ॥
MT-28-241a	ततस्ते प्रेतकार्याणि चक्रुः सर्वेऽपि सर्वशः ।
MT-28-241c	सर्वेषामधिराज्ये च स्थितोऽभूत्‌ पाण्डवाग्रजः ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये पाण्डवराज्यलाभो नाम अष्टाविंशोऽध्यायः ॥ 28 ॥

Adhyaya 29

अध्यायः 29

MT-29-001a	यदैव कृष्णौ सकलाधिराज्ये युधिष्ठिरं यौवराज्ये च भीमम्‌ ।
MT-29-001c	विप्रैर्युतावभिषिच्याऽशिषश्‍च युक्ता दत्वा हर्षयामासतुस्तौ ॥
MT-29-002a	तदैव चार्वाक इति प्रसिद्धं रक्षस्त्रिदण्डी यतिरेव भूत्वा ।
MT-29-002c	युधिष्ठिरं गर्हयामास विप्रास्त्वां गर्हयन्तीति सुपापशीलम् ॥
MT-29-003a	श्रुत्वैव तद्‌ दुःखितमाशु धर्मजं दृष्ट्वा विप्राः शेपुरमुं भृशार्ताः ।
MT-29-003c	अगर्हितं नित्यमस्माभिरेनं यतोऽवोचो गर्हितमद्य पाप ।
MT-29-003e	भस्मीभवाऽश्‍वेव ततस्त्वितीरिते क्षणादभूत्‌ पापतमः स भस्मसात्‌ ॥
MT-29-004a	भस्मीकृतेऽस्मिन्‌ यतिवेषधारिणि युधिष्ठिरं दुःखितं वृष्णिसिंहः ।
MT-29-004c	प्रोवाच नायं यतिरुग्रकर्मा सुयोधनस्यैव सखा सुपापः ॥
MT-29-005a	रक्षोधमोऽयं निहतोऽद्य विप्रैस्तन्मा शुचः कृतकार्योऽसि राजन्‌ ।
MT-29-005c	इतीरितः शान्तमनाः स विप्रान्‌ सन्तर्पयामास धनैश्‍च भक्त्या ॥
MT-29-006a	असान्त्वयच्च बान्धवान्‌ स पौरसंश्रयादिकान्‌ ।
MT-29-006c	ददौ यथेष्टतो धनं ररक्ष चानु पूर्ववत्‌ ॥
MT-29-007a	स भीष्मद्रोणकर्णानां वधाद्‌ दुर्योधनस्य च ।
MT-29-007c	पापाशङ्की तप्यमानो राज्यत्यागे मनो दधे ॥
MT-29-008a	सोऽनुजैः कृष्णया विप्रैरप्युक्तो धर्मशासनम्‌ ।
MT-29-008c	भीमं सम्प्रार्थयित्वैव न वेत्सीत्याह फल्गुनम्‌ ॥
MT-29-009a	तस्मिन्‌ क्रुद्धे नृपं प्राहुर्विप्रास्त्वत्तोऽपि तत्त्ववित्‌ ।
MT-29-009c	शक्रोऽर्जुन इति श्रुत्वाऽप्येतद्धर्मे ससंशयम्‌ ।
MT-29-010a	मत्स्नेहादेव सर्वेऽपि धर्मोऽयमिति वादिनः ॥
MT-29-010c	इत्येवं शङ्कमानं तमूचतुर्विप्रयादवौ ।
MT-29-011a	कृष्णौ धर्मोऽयमित्येव शास्त्रयुक्त्या पुनःपुनः ॥
MT-29-011c	नातिनिश्‍चितबुद्धिं तं तदाऽपि पुरुषोत्तमौ ।
MT-29-012a	हतपक्षगतत्वेन त्वच्छङ्काया अगोचरः ।
MT-29-012c	यतो भीष्मस्ततो याहि तमित्यूचतुरव्ययौ ॥
MT-29-013a	स ताभ्यां भ्रातृभिश्‍चैव मुनिभिश्‍च समन्वितः ।
MT-29-013c	भीष्मं ययौ लज्जितेऽस्मिंस्तं भीष्मायाऽह केशवः ॥
MT-29-014a	पृच्छेत्युक्तः स भीष्मेण पप्रच्छाखिलमञ्जसा ।
MT-29-014c	तत्रोवाचाखिलान्‌ धर्मान्‌ कृष्णो भीष्मशरीरगः ॥
MT-29-015a	भीष्मो ह्याह हरिं पार्था बोधनीयास्त्वयैव हि ।
MT-29-015c	का शक्तिर्मम देवेशपार्थान्‌ बोधयितुं प्रभो ॥
MT-29-016a	इत्युक्तो भगवानाह त्वत्कीर्त्यै त्वयि संस्थितः ।
MT-29-016c	प्रवक्ष्याम्यखिलान्‌ धर्मान्‌ सूक्ष्मं तत्त्वमपीति ह ॥
MT-29-017a	राज्ञः प्रथमतो धर्मो भगवद्धर्मपालनम्‌ ।
MT-29-017c	तदर्थं कण्टकोद्धारो धर्मा भागवता अपि ॥
MT-29-018a	मनोवाक्कर्मभिर्विष्णोरच्छिद्रत्वेन चार्चनम्‌ ।
MT-29-018c	पूर्णाशेषगुणो विष्णुः स्वतन्त्रश्‍चैक एव तु ॥
MT-29-019a	तद्वशं सर्वमन्यच्च सर्वदेति विनिश्‍चयः ।
MT-29-019c	देवताक्रमविज्ञानमपूजाऽन्यस्य वै हरेः ॥
MT-29-020a	पूजा भागवतत्वेन देवादीनां च सर्वशः ।
MT-29-020c	वृथा कर्माकृतिः क्वापि निराशीस्त्वं सदैव च ॥
MT-29-021a	विष्णोर्भागवतानां च प्रतीपस्याकृतिः सदा ।
MT-29-021c	परस्परविरोधे तु विशिष्टस्यानुकूलता ॥
MT-29-022a	प्रियं विष्णोस्तदीयानामपि सर्वं समाचरेत्‌ ।
MT-29-022c	धर्ममप्यप्रियं तेषां नैव किञ्चित्‌ समाचरेत्‌ ॥ 
MT-29-023a	साम्ये विरोधे च बहूननुवर्तेत वैष्णवान्‌ ।
MT-29-023c	एते साधारणा धर्मा ज्ञेया भागवता इति ॥
MT-29-024a	तत्त्वविज्ञापनं धर्मो विप्रस्य तु विशेषतः ।
MT-29-024c	शारीरदण्डसन्त्यागः पुत्रभार्यादिकानृते ॥
MT-29-025a	तत्रापि नाङ्गहानिः स्याद्‌ वेदना वा चिरं न तु ।
MT-29-025c	न चार्थदण्डः कर्तव्यो विप्रवैश्यादिभिः क्वचित्‌ ॥
MT-29-026a	शारीरदण्डविषये वैश्यादीनां च विप्रवत्‌ ।
MT-29-026c	यथालब्धेन वर्तेत भिक्षया वा द्विजोत्तमः ॥
MT-29-027a	शिष्ययाज्योपलब्धैर्वा क्षत्रधर्मेण वाऽपदि ।
MT-29-027c	महापदि विशां धर्मैः क्षत्रियः सुरविप्रयोः ॥	
MT-29-028a	अन्यत्र सर्ववित्तेन वर्तेतैतांश्‍च पालयन्‌ ।
MT-29-028c	विरोधिनः क्षत्रियाच्च प्रसह्यैव हरेद्‌ धनम्‌ ॥
MT-29-029a	सामादिक्रमतो धर्मान्‌ वर्तयेद्‌ दण्डतोऽन्ततः ।
MT-29-029c	अपलायी सदा युद्धे सतां कार्यमृते भवेत्‌ ॥
MT-29-030a	कृषिवाणिज्यगोरक्षाकुसीदं वैश्यजीवनम्‌ ।
MT-29-030c	परिचर्यैव शूद्रस्य वृत्तिरन्ये स्वपूर्ववत्‌ ॥
MT-29-031a	वर्तेयुर्ब्राह्मणाद्याश्‍च क्रमात्‌ पूज्या हरिप्रियाः ।
MT-29-031c	हरिभक्तावनुच्चस्तु वर्णोच्चो नातिपूज्यते ॥
MT-29-032a	विना प्रणामं पूज्यस्तु वर्णहीनो हरिप्रियः ।
MT-29-032c	आदरस्तत्र कर्तव्यो यत्र भक्तिर्हरेर्वरा ॥
MT-29-033a	ज्ञापनं क्षत्रियाणां च धर्मो विप्राभ्यनुज्ञया ।
MT-29-033c	तदभावे तु वैश्यानां शूद्रस्य परमापदि ॥
MT-29-034a	वर्णेष्वज्ञेष्ववर्णस्तु न ज्ञानी स्यात्‌ कथञ्चन ।
MT-29-034c	इति श्रुतेरवर्णस्य ज्ञापनप्राप्तिरेव न ॥
MT-29-035a	ज्ञेयं सर्वं त्रिवर्णस्थस्त्रीभिर्वेदान्‌ विनाऽखिलम्‌ ।
MT-29-035c	स्वीयपुन्नियतिः स्त्रीणां स्वदारनियतिर्नृणाम्‌ ॥
MT-29-036a	धर्मो गुणोत्तमानां तु स्मृत्यैवान्धं तमो व्रजेत्‌ ।
MT-29-036c	गुणसर्वस्वहानिः स्यादुत्तरोत्तरतोऽत्र च ॥
MT-29-037a	अधोऽधोऽधिकदोषः स्यात्‌ स्त्रीणामन्यत्र मध्यतः ।
MT-29-037c	वेदा अप्युत्तमस्त्रीभिः कृष्णाद्याभिरिवाखिलाः ॥
MT-29-038a	देव्यो मुनिस्त्रियश्‍चैव नरादिकुलजा अपि ।
MT-29-038c	उत्तमा इति विज्ञेया सच्छूद्रैरप्यवैदिकम्‌ ।
MT-29-038e	ज्ञेयमन्यैर्हरेर्नाम निजकर्तव्यमेव च ॥
MT-29-039a	सर्वथाऽन्धं तमो याति वरं सदृशमेव वा ।
MT-29-039c	यो विष्णोर्मन्यते किञ्चिद्‌ गुणैः कैश्‍चिदपि क्वचित्‌ ॥
MT-29-040a	ब्रह्मेशानादिकमपि भेदं यो वा न मन्यते ।
MT-29-040c	भेददृक्‌ तद्गुणादौ च प्रादुर्भावगतेऽपि यः ॥
MT-29-041a	प्राकृतं देहमथवा दुःखाज्ञानश्रमादिकम्‌ ।
MT-29-041c	मन्यते तारतम्यं वा तद्भक्तेष्वन्यथैव यः ॥
MT-29-042a	मनोवाक्तनुभिर्यो वा तस्मिंस्तद्भक्त एव वा ।
MT-29-042c	विरोधकृद्‌ विष्ण्वधीनादन्यत्‌ किञ्चिदपि स्मरन्‌ ॥
MT-29-043a	अन्याधीनत्वविच्चास्य सर्वपूर्त्यविदेव च ।
MT-29-043c	भक्तिहीनाश्‍च ते सर्वे तमोऽन्धं यान्त्यसंशयम्‌ ॥
MT-29-044a	तत्त्वे संशययुक्ता ये सर्वे ते निरयोपगाः ।
MT-29-044c	दोषेभ्यस्ते गुणाधिक्ये नैव यान्त्यधमां गतिम्‌ ॥
MT-29-045a	गुणदोषसाम्ये मानुष्यं सर्वदैव पुनःपुनः ।
MT-29-045c	यावद्‌ दोषक्षयश्‍चोर्ध्वा गतिः क्रमश एव तु ॥
MT-29-046a	सर्वदोषक्षये मुक्तिरात्मयोग्यानुसारतः ।
MT-29-046c	भक्तिज्ञानोन्नतावेव स्वर्गश्‍च शुभकर्मणः ॥
MT-29-047a	विष्णुवैष्णववाक्येन हानिः पापस्य कर्मणः ।
MT-29-047c	इत्यादि धर्मसर्वस्वं भीष्मस्थेनैव विष्णुना ॥
MT-29-048a	पार्थानां गदितं तच्च श्रुत्वा धर्मसुतोऽनुजान्‌ ।
MT-29-048c	पप्रच्छ विदुरं चैव सारं धर्मादिषु त्रिषु ॥
MT-29-049a	आह क्षत्ता धर्ममेव सारमर्थं च मध्यमम्‌ ।
MT-29-049c	नीचं कामं निष्फलत्वादर्थमेवार्जुनोऽब्रवीत्‌ ॥
MT-29-050a	सारं स द्विविधो ज्ञेयो दैवो मानुष एव च ।
MT-29-050c	दैवो विद्या हिरण्यादिर्मानुषः परिकीर्तितः ॥
MT-29-051a	मध्यमो धर्म एवात्र साध्यं साधनमेव च ।
MT-29-051c	विद्याह्वयोऽर्थो धर्मस्य विद्ययैव च मुच्यते ॥
MT-29-052a	मानुषोऽर्थोऽपि विद्यायाः कारणं सुप्रयोजितः ।
MT-29-052c	तुष्टोऽर्थेन गुरुर्यस्मात्‌ कैवल्यं दातुमप्यलम्‌ ॥
MT-29-053a	धर्मार्थतां विनाऽप्यर्थैस्तुष्येयुर्गुरुदेवताः ।
MT-29-053c	यद्यनुद्देशितो धर्मोऽप्यर्थमेवानु संव्रजेत्‌ ॥
MT-29-054a	गुरुताऽर्थगतैव स्यात्‌ कामोऽधस्ताद्धि निष्फलः ।
MT-29-054c	यमावत्र विदां श्रेष्ठावर्जुनोक्तमनूचतुः ॥
MT-29-055a	अथाऽह भीमः प्रवरः सुतत्त्वदृशां समस्तानभिभाष्य हर्षात्‌ ।
MT-29-055c	स्मयन्‌ न कामादतिरिक्तमस्ति किञ्चिच्छुभं क्वावरतां स यायात्‌ ॥
MT-29-056a	काम्यं हि कामाभिधमाहुरार्याः काम्याः पुमर्थाः सह साधनैर्यत्‌ ।
MT-29-056c	अकाम्यतां यात्यपुमर्थ एव पुमर्थितत्वाद्धि पुमर्थ उक्तः ॥
MT-29-057a	विज्ञानभक्त्यादिकमप्यतीव तत्साधनं कामबहिष्कृतं चेत्‌ ।
MT-29-057c	न साधनं स्यात्‌ परमोऽपि मोक्षो न साध्यतां याति विना हि कामात्‌ ॥
MT-29-058a	परात्परोऽप्यादिपुमान्‌ हरिश्‍च स्वस्येतरेषामपि काम्य एव ।
MT-29-058c	अकामितोऽवाग्गतिमेव दद्यात्‌ कामः पुमर्थोऽखिल एव तेन ॥
MT-29-059a	इच्छैव कामोऽस्तु तथाऽपि नैतामृते हि चित्त्वं घटकुड्यवत्‌ स्यात्‌ ।
MT-29-059c	सारस्ततः सैव चिदात्मिकाऽपि सा चेतना गूढतनुः सदैव ॥
MT-29-060a	न प्रश्नयोग्यः पृथगेव कामस्तेनैष राजन्‌ यदि तारतम्यम्‌ ।
MT-29-060c	इच्छस्ययं ते त्रिविधो हि वेद्यो धर्मार्थयुक्तः परमो मतोऽत्र ॥
MT-29-061a	एकाविरोधी यदि मध्यमोऽसौ द्वयोर्विरोधी तु स एव नीचः ।
MT-29-061c	तस्मात्‌ स्वबुद्धिप्रमदाभिरेव कामं रमेथा अनुरूपकामः ॥
MT-29-062a	राजन्‌ न कामादपरं शुभं हि परो हि कामो हरिरेव येन ।
MT-29-062c	प्राज्ञः सुहृच्चन्दनसारलिप्तो विचित्रमाल्याभरणैरुपेतः ।
MT-29-062e	इदं वचो व्याससमासयुक्तं सम्प्रोच्य भीमो विरराम वीरः ॥
MT-29-063a	प्रशस्य भीममन्यांश्‍च राजा मोक्षमथास्तुवत्‌ ।
MT-29-063c	स्वयुक्तेरप्रतीपत्वान्निराचक्रे न मारुतिः ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये समस्तधर्मसङ्ग्रहो नाम एकोनत्रिंशोऽध्यायः ॥ 29 ॥

Adhyaya 30

अध्यायः 30

MT-30-001a	अथ कृष्णमनुस्मृत्य भीष्मे स्वां वसुतां गते ।
MT-30-001c	कृत्वा कार्याणि सर्वाणि गङ्गामाश्‍वास्य दुःखिताम्‌ ॥
MT-30-002a	आश्‍वासितश्‍च कृष्णाभ्यां धर्मजो दुःखितः पुनः ।
MT-30-002c	पराशरसुतेनोक्तः कृष्णेनानन्तराधसा ॥
MT-30-003a	अपापे पापशङ्कित्वादश्‍वमेधैर्यजाच्युतम्‌ ।
MT-30-003c	कुरु राज्यं च धर्मेण पालयापालकाः प्रजाः ॥
MT-30-004a	इत्युक्तः स तथा चक्रे त्यक्त्वा भोगांश्‍च कृत्स्नशः ।
MT-30-004c	गोव्रतादिव्रतैर्युक्तः पालयामास मेदिनीम्‌ ॥
MT-30-005a	ददौ देयानि मुख्यानि यथाकाममखण्डितम्‌ ।
MT-30-005c	नैवार्थी विमुखः कश्‍चिदभूद्‌ योग्यः कदाचन ॥
MT-30-006a	प्रष्टा च दाताऽखिलराजनम्यो यष्टा च धर्मात्मज एव तत्र ।
MT-30-006c	बभूव पाण्डोर्गृहमावसंश्‍च राजाधिराजो वनितानिवृत्तः ॥
MT-30-007a	भीमस्तु दौर्योधनमेव सद्म प्रपेदिवानूर्जितवीर्यलब्धम्‌ ।
MT-30-007c	कृष्णासहायः सुरराजयोग्यानभुङ्क्त भोगान्‌ युवराज एव ॥
MT-30-008a	कृष्णा च पार्थाश्‍चतुरो विहाय सुव्यक्तसारस्वतशुद्धभावा ।
MT-30-008c	रराज राजावरजेन नित्यमनन्ययोगेन शिखेव वह्नेः ॥
MT-30-009a	प्रीत्यैव विज्ञानयुजाऽन्यपार्थैः संवादतः परिहृता गतभाविकाले ।
MT-30-009c	अपि स्वकीयं पतिमेव भीममवाप्य सा पर्यचरन्मुदैव ॥
MT-30-010a	रराज राजावरजस्तया स द्विरूपया सोमककाशिजातया ।
MT-30-010c	श्रिया भुवा चैव यथाऽब्जनाभो निहत्य सर्वान्‌ दितिजान्‌ महाब्धौ ॥
MT-30-011a	सर्वोत्तुङ्गो नामतः प्राणवायोरंशो निशायां गुरुपुत्रसूदितः ।
MT-30-011c	माताऽस्य देवीति च रौहिणेयी भीमप्रियाऽऽसीद्‌ या पुरास्यैव राका ॥
MT-30-012a	अन्याश्‍चाऽसुर्वासुदेव्यो दिशो या आपश्‍च पूर्वं विंशतिरग्र्यरूपाः ।
MT-30-012c	ताभिर्युतो दैवतैरप्यलभ्यानभुङ्क्त भोगान्‌ विबुधानुगार्चितः ॥
MT-30-013a	ररक्ष धर्मानखिलान्‌ हरेः स निधाय विप्राननुशास्य युक्तान्‌ ।
MT-30-013c	सद्वैष्णवान्‌ विदुषः पञ्च पञ्च सवेतनान्‌ ग्राममनु स्वकीयान्‌ ॥
MT-30-014a	दधार दण्डं तदवर्तिषु स्वयं जग्राह चान्वेव मुदाऽथ तद्गतान्‌ ।
MT-30-014c	तद्‌वृत्तमन्यैरपि विप्रवर्यैः संशोधयन्‌ सर्वमसौ यथा व्यधात्‌ ॥
MT-30-015a	नावैष्णवः कश्‍चिदभूत्‌ कुतश्‍चिन्नैवान्यनिष्ठो न च धर्महन्ता ।
MT-30-015c	न विध्यवर्ती न च दुःखितोऽभून्नापूर्णवित्तश्‍च तदीयराष्ट्रे ॥
MT-30-016a	वासिष्ठवृष्णिप्रवरौ प्रपश्यतां ताभ्यां च भीमेन मुनीश्‍वरैश्‍च ।
MT-30-016c	संशिक्षितानां प्रथमाद्‌ युगाच्च गुणाधिकः कलिरासीत्‌ प्रजानाम्‌ ॥
MT-30-017a	शुभं महत्‌ स्वल्पफलं कृते हि विपर्ययेणाशुभमेष दोषः ।
MT-30-017c	तद्धीनमप्युच्चशुभं कृताद्‌ युगाच्चक्रे कलिं मारुतिरच्युताश्रयात्‌ ॥
MT-30-018a	धनञ्जयः प्रोद्यतदण्ड आसीत्‌ सदाऽन्यचक्रेषु निजाग्रजेरितः ।
MT-30-018c	विभीषयित्वा नृपतीन्‌ सरत्नान्‌ पदोर्नृपस्याग्रभुवो न्यपातयत्‌ ॥
MT-30-019a	सदैव कृष्णस्य मुखारविन्दाद्‌ विनिस्सृतं तत्त्वविनिर्णयामृतम्‌ ।
MT-30-019c	पिबन्‌ सुताद्याधिमसौ क्रमेण त्यजंश्‍च रेमे विरतातिभोगः ॥
MT-30-020a	दुःशासनस्याऽवसथं सुभद्राचित्राङ्गदासहितोऽध्यावसंश्‍च ।
MT-30-020c	सचन्द्रिकाकान्तिरनूनबिम्बो नभस्थितश्‍चन्द्र इवात्यरोचत ॥
MT-30-021a	समस्तभृत्याश्रितवेतनानां माद्रेय आसीत्‌ प्रथमः प्रदाता ।
MT-30-021c	स दुर्मुखस्याऽवसथेऽवसच्च समद्रराजात्मजयाऽग्र्यवर्ती ॥
MT-30-022a	सन्धानभेदानुगतप्रवृत्तिस्तिष्ठंश्‍च दुर्मर्षणशुभ्रसद्मनि ।
MT-30-022c	नृपाङ्गरक्षः प्रगृहीतखड्‌गस्तस्यानुजो मागधकन्ययाऽसीत्‌ ॥
MT-30-023a	सेनापतिः कृप आसीद्‌ युयुत्सुः स सञ्जयो विदुरश्‍चाऽम्बिकेयम्‌ ।
MT-30-023c	पार्थेरिताः पर्यचरन्‌ स्वयं च सर्वे यथा दैवतमादरेण ॥
MT-30-024a	द्विरूपकृष्णप्रहितेषु पाण्डुषु क्षितिं प्रशासत्सु न कश्‍चनाऽतुरः ।
MT-30-024c	न चाक्रमान्मृत्युरभून्न नार्यो विभर्तृका नो विधुरा नराश्‍च ॥
MT-30-025a	शब्दादयश्‍चाऽसुरतीव हृद्या निकामवर्षी च सुरेश्‍वरोऽभूत्‌ ।
MT-30-025c	प्रजा अनास्पृष्टसमस्ततापा अनन्यभक्त्याऽच्युतमर्चयन्ति ॥
MT-30-026a	पृथ्वी च गावः ससरस्वतीका निकामदोहा अभवन्‌ सदैव ।
MT-30-026c	अब्दाब्धिनद्यो गिरिवृक्षजङ्गमाः सर्वेऽपि रत्नप्रभवा बभूवुः ॥
MT-30-027a	कृष्णाश्रयात्‌ सर्वमिदं वशे ते विधाय सम्यक्‌ परिपालयन्तः ।
MT-30-027c	दिवीव देवा मुमुदुः सदैव मुनीन्द्रगन्धर्वनृपादिभिर्वृताः ॥
MT-30-028a	समुज्ज्वला पाण्डवकीर्तिनारी पदं विधायासुरपक्षमूर्धसु ।
MT-30-028c	वराभये चैव सतां कराभ्यां कृष्णप्रसूता जगदण्डमावृणोत्‌ ॥
MT-30-029a	पाताळपादां पृथिवीनितम्बामाकाशमध्यां करसन्तताशाम्‌ ।
MT-30-029c	ग्रहर्क्षताराभरणद्युवक्षसं विरिञ्चलोकस्थलसन्मुखाम्बुजाम्‌ ॥
MT-30-030a	विकुण्ठनाथाभयहस्तमादरान्मूर्ध्ना वहन्तीं वरभारताख्याम्‌ ।
MT-30-030c	निशम्य तामीक्ष्य समस्तलोकाः पवित्रिता वेदिभवामिवान्याम्‌ ॥
MT-30-031a	प्रपालयत्स्वेव धरां सकृष्णेष्वद्धैव पार्थेषु कलिर्बलिश्‍च ।
MT-30-031c	सपापदैत्यौ क्वच राष्ट्रविल्पवं सञ्चक्रतुस्तच्छ्रुतमाशु पार्थैः ॥
MT-30-032a	नृपेण कृष्णेन च साधु चोदितो भीमस्तदा तौ सगणौ विजित्य ।
MT-30-032c	बलिं प्रविद्राव्य कलिं निबद्ध्य समानयत्‌ कृष्णनृपेन्द्रयोः पुरः ॥
MT-30-033a	पप्रच्छ तं कृष्णपुरो युधिष्ठिर उदारधीः ।
MT-30-033c	कले किमिति मे राष्ट्रं विप्लावयसि दुर्मते ॥
MT-30-034a	इत्युक्त आह कालोऽयं दुर्योधननिपातनम्‌ ।
MT-30-034c	आरभ्य मम तत्र त्वं बलादाक्रम्य तिष्ठसि ।
MT-30-035a	ततो मया कृतो राष्ट्रविप्लवस्ते नराधिप ॥
MT-30-035c	तमाह राजा राज्ञां हि बलाद्‌ राज्यं प्रवर्तते ।
MT-30-036a	अपि कालभवं राष्ट्रं त्वदीयं मादृशैर्नृपैः ।
MT-30-036c	ह्रियते बलवद्भिर्हि राज्याशा ते कुतस्तदा ॥
MT-30-037a	कालो वा कारणं राज्ञो राजा वा कालकारणम्‌ ।
MT-30-037c	इति ते संशयो मा भूद्‌ राजा कालस्य कारणम्‌ ॥
MT-30-038a	तमुवाच कलिः काले मदीये त्वादृशः कुतः ।
MT-30-038c	राजानं पूर्वमाविश्य विप्रांश्‍च स्यामहं नृप ॥
MT-30-039a	वासुदेवसहायेषु तेजो युष्मासु मे न हि ।
MT-30-039c	क्व राजाऽसावृते युष्मान्‌ यो मया नाभिभूयते ॥
MT-30-040a	मदीयकाले भूपाल विप्रदेवविरोधिनि ।
MT-30-040c	मद्‌दृष्टिपाते क्व गुणाः क्व वेदाः क्व सुयुक्तयः ॥
MT-30-041a	जगाद नृपतिः सत्यं कले वक्ष्यनृतोऽपि सन्‌ ।
MT-30-041c	मोचये त्वार्तवचनाद्‌ यदाऽस्मत्सन्ततेः परम्‌ ॥
MT-30-042a	विलुम्पस्यखिलान्‌ धर्मान्‌ करं तत्रापि नोऽर्पय ।
MT-30-042c	सीमाऽऽधिर्बहुवाक्यं च तुलामाने च मे करः ॥
MT-30-043a	नैवातिक्रममेतेषां कुरु सर्वात्मना क्वचित्‌ ।
MT-30-043c	तमाह भगवान्‌ कृष्णो यावत्‌ पाण्डवसन्ततिः ॥
MT-30-044a	तावन्न ते भवेच्छक्तिः प्रवृत्तस्यापि भूतळे ।
MT-30-044c	पाण्डवेभ्यः परं यावत्‌ क्षेमकः क्रमवर्द्धिता ॥
MT-30-045a	क्षेमकात्‌ परतः पूर्तिं शक्तिस्ते यास्यति ध्रुवम्‌ ।
MT-30-045c	न द्रष्टव्यं भूतळं ते कुत एव स्पृशेर्भुवम्‌ ॥
MT-30-046a	यावत्‌ पार्था अहं चात्र ततो भुवि पदं कुरु ।
MT-30-046c	इत्युक्तो वासुदेवेन मोचितो धर्मजेन च ॥
MT-30-047a	तान्‌ प्रणम्य ययौ पारे समुद्रस्याऽश्रयद्‌ गुहाम्‌ ।
MT-30-047c	पार्थाश्‍च कृष्णसहिता रक्षन्तः क्ष्मां मुदं ययुः ॥
MT-30-048a	एवं पार्थान्‌ प्रतिष्ठाप्य शक्रप्रस्थे तु सार्जुनः ।
MT-30-048c	क्रीडन्‌ दिव्याः कथाः प्राह पुत्रशोकापनुत्तये ॥
MT-30-049a	गीतोक्तं विस्मृतं चास्मै पुनर्विस्तरतोऽवदत्‌ ।
MT-30-049c	वाणी प्राणो वासुदेव इत्येतैरखिलं ततम्‌ ॥
MT-30-050a	सर्वोत्तमत्वमेतेषां सर्वमेतद्वशे जगत्‌ ।
MT-30-050c	उत्तरोत्तरमेतेऽपि गुणोच्चास्तद्वशेऽपरे ॥
MT-30-051a	इत्थं हरेर्वशे सर्वगुणपूर्णश्‍च स प्रभुः ।
MT-30-051c	एक एव न चान्योऽस्ति प्राणोच्चा तदधो रमा ॥
MT-30-052a	स हुताश इति प्रोक्तो हुतमत्त्यखिलं यतः ।
MT-30-052c	वाक्प्राणमध्यगो नित्यं धारयत्यखिलं जगत्‌ ॥
MT-30-053a	स ईशो ब्रह्मरुद्राद्या जीवा एव प्रकीर्तिताः ।
MT-30-053c	ये तस्यानादिसद्भक्ता मुक्तियोग्या हि ते स्मृताः ॥
MT-30-054a	अनादिद्वेषिणो येऽस्मिंस्तमोयोग्याः सुपापिनः ।
MT-30-054c	मिश्रा मध्या इति ज्ञेयाः संसारपरिवर्तिनः ॥
MT-30-055a	एवं जीवास्त्रिधा प्रोक्ता भवन्त्येते न चान्यथा ।
MT-30-055c	तारतम्यं च विज्ञेयं लिङ्गैर्दैहिकमानसैः ॥
MT-30-056a	विष्णोर्लिङ्गानुसारित्वतारतम्यात्‌ तदीक्षणम्‌ ।
MT-30-056c	विष्णोस्तदनुगानां च प्रीतिकृद्‌ धर्म ईरितः ॥
MT-30-057a	अधर्मोऽन्य इयं निष्ठा प्रलापः किं करिष्यति ।
MT-30-057c	एवमाद्यनुशास्याजः पार्थं पार्थैः सुसत्कृतः ॥
MT-30-058a	कथञ्चित्‌ तानवस्थाप्य सुदूरानुगतान्‌ प्रभुः ।
MT-30-058c	सुभद्रासहितः प्रायाद्‌ यानेन द्वारकापुरीम्‌ ॥
MT-30-059a	समाधिविरतोदङ्कपरिपृष्टः पथि प्रभुः ।
MT-30-059c	हतं दुर्योधनं प्राह सभ्रातृसुतसैनिकम्‌ ॥
MT-30-060a	तं शिष्यवधकोपेन शप्तुमात्मानमुद्यतम्‌ ।
MT-30-060c	केशवोऽशमयद्‌ वाक्यैर्विश्‍वरूपं प्रदर्श्य च ॥
MT-30-061a	मद्भक्तो नितरामेष मदाराधनतत्परः ।
MT-30-061c	मामवज्ञाय निरयं माऽनुत्थानं व्रजेदिति ॥
MT-30-062a	कृपया वासुदेवेन बोधितः शान्तमानसः ।
MT-30-062c	पश्‍चात्तापाभितप्तात्मा तमेव शरणं ययौ ॥
MT-30-063a	तस्मै देवोऽभयं दत्त्वा प्रेषयिष्येऽमृतं तव ।
MT-30-063c	दातुं शक्रमिति प्रोक्त्वा ययौ द्वारवतीं प्रभुः ॥
MT-30-064a	अथाऽदिदेश देवेशं वासुदेवोऽमृतं मुनेः ।
MT-30-064c	देहीति वञ्चयिष्यामीत्याह सोऽपि क्षमापयन्‌ ॥
MT-30-065a	ओमित्युक्तो भगवता तत्स्नेहात्‌ स शचीपतिः ।
MT-30-065c	सुजुगुप्सितमातङ्गवेषो भूत्वा मुनिं ययौ ॥
MT-30-066a	मूत्रस्रोतसि सौधञ्च निधाय कलशं वशी ।
MT-30-066c	मूत्रयन्निव तं प्राह वासुदेवः सुधामिमाम्‌ ॥
MT-30-067a	महर्षे प्रेषयामास तवार्थे तत्पिबेति च ।
MT-30-067c	स मूत्रमिति मत्वा तं याहीत्येवाऽह भर्त्सयन्‌ ॥
MT-30-068a	वञ्चयित्वैव तं शक्रो ययौ प्रीतः स्वमालयम्‌ ।
MT-30-068c	असाधारणमन्नं हि देवानाममृतं सदा ॥
MT-30-069a	अन्यपीतिस्ततस्तस्य देवानां परमाप्रिया ।
MT-30-069c	आत्मदत्तप्रसादाच्च स्वापराधात्‌ प्रचालिते ॥
MT-30-070a	उदङ्के वासुदेवस्तु युक्तमित्येव मन्यते ।
MT-30-070c	स्वपुरीं प्राप्य यदुभिः पूजितः शूरसूनवे ॥
MT-30-071a	वृत्तान्तं कथयामास केशवो यदुसंसदि ।
MT-30-071c	वधमन्तरितं सूनोः सात्त्वतेशेन सात्त्वती ॥
MT-30-072a	प्रणम्य कथयेत्यूचे तत आह जनार्दनः ।
MT-30-072c	ततः सुदुःखिताः शूरपुत्राद्या अभिमन्यवे ॥
MT-30-073a	श्राद्धदानानि बहुशश्‍चक्रुः केशवसंयुताः ।
MT-30-073c	निवसत्यत्र विश्‍वेशे धर्मपुत्रः क्रतूत्तमम्‌ ॥
MT-30-074a	अश्‍वमेधमनुष्ठातुं नाविन्दद्‌ वित्तमञ्जसा ।
MT-30-074c	हतशेषात्‌ क्षत्रसङ्घात्‌ करं नैच्छद्‌ दयापरः ॥
MT-30-075a	न च मध्यमकल्पेन यष्टुं तस्य मनोगतम्‌ ।
MT-30-075c	विज्ञाय नित्यविज्ञातनिखिलो बादरायणः ॥
MT-30-076a	आविर्भूतो हिमवतः शृङ्गं यत्राभिसङ्गतम्‌ ।
MT-30-076c	मेरुशृङ्गेण यत्रैव विष्णुः स्वात्मानमव्ययम्‌ ॥
MT-30-077a	लोकस्य संग्रहायेजे कर्मबन्धोज्झितोऽपि सन्‌ ।
MT-30-077c	शङ्कराद्याः सुरा यत्र मरुत्तश्‍चेजिरे हरिम्‌ ॥
MT-30-078a	दानवो वृषपर्वा च तत्रास्ति धनमक्षयम्‌ ।
MT-30-078c	तच्छङ्करशरीरस्थं जामदग्न्यं हरिं परम्‌ ॥
MT-30-079a	इष्ट्वैवानुज्ञया तस्य स्वीकृत्य यज तेन च ।
MT-30-079c	इत्याह व्यासवाक्यानु भीमोऽप्याह नृपोत्तमम्‌ ॥
MT-30-080a	धनस्य देवता विष्णुर्जामदग्न्योऽखिलेश्‍वरः ।
MT-30-080c	स शङ्करशरीरस्थो यज्ञोच्छिष्टधनाधिपः ॥
MT-30-081a	तेनैव विष्णुना दत्तमर्जुनायास्त्रमुत्तमम्‌ ।
MT-30-081c	कार्याण्यन्यानि चास्माकं कृतान्येतेन विष्णुना ॥
MT-30-082a	स ब्रह्मरुद्रशक्रादिपददाताऽखिलप्रदः ।
MT-30-082c	स्वतन्त्रः परतन्त्रांस्तानावर्तयति चेच्छया ॥
MT-30-083a	प्रियोऽस्माकं प्रियास्तस्य सर्वदैव वयं नृप ।
MT-30-083c	अतस्तदभ्यनुज्ञातधनेनैव यजामहे ॥
MT-30-084a	सोऽयं पितामहोऽस्माकं व्यासस्तन्नः प्रदास्यति ।
MT-30-084c	इत्युक्त्वा तं पुरस्कृत्य कृष्णद्वैपायनं ययुः ॥
MT-30-085a	धनं कृष्णः समादाय समन्ताच्छतयोजनम्‌ ।
MT-30-085c	ददौ तेषां तेऽपि चोहुर्हस्त्युष्ट्राश्‍वनरादिभिः ॥
MT-30-086a	युधिष्ठिरमृते सर्वे भीमसेनपुरोगमाः ।
MT-30-086c	यज्ञार्थमूहिरे भूरि स्वर्णमुद्यद्रविप्रभम्‌ ॥
MT-30-087a	तदैव वासुदेवोऽपि सभार्यः सह भद्रया ।
MT-30-087c	आगच्छन्‌ हस्तिनपुरं पथ्युदङ्केन पूजितः ॥
MT-30-088a	तत्कामवर्षिणो मेघांस्तस्य दत्वोदकार्थिनः ।
MT-30-088c	सफलं स्ववरं कृत्वा जगाम गजसाह्वयम्‌ ॥
MT-30-089a	आसन्नेष्वेव पार्थेषु व्यासे च पुरुषोत्तमे ।
MT-30-089c	प्रविवेश पुरं कृष्णस्तदाऽसूतोत्तरा मृतम्‌ ॥
MT-30-090a	द्रौण्यस्त्रसूदितं बालं दृष्ट्वा कुन्त्यादिकाः स्त्रियः ।
MT-30-090c	शरण्यं शरणं जग्मुर्वासुदेवं जगत्पतिम्‌ ॥
MT-30-091a	प्रत्यक्षमात्मना गर्भे रक्षितं प्रसवे हतम्‌ ।
MT-30-091c	पुनरुज्जीवयामास केशवः पार्थतन्तवे ॥
MT-30-092a	तदैव विविशुः पार्था सकृष्णाः सधनोच्चयाः ।
MT-30-092c	सर्वे मुमुदिरे दृष्ट्वा पौत्रं केशवरक्षितम्‌ ॥
MT-30-093a	ददौ दानानि बहुशो धर्मपुत्रो युधिष्ठिरः ।
MT-30-093c	पौत्रजन्मनि हृष्टात्मा वासुदेवं ननाम च ॥
MT-30-094a	कुन्तीकृष्णासुभद्राभिर्वैराट्याऽन्याभिरेव च ।
MT-30-094c	पाण्डवैः पुरुषैश्‍चान्यैः संस्तुतः प्रणतो हरिः ॥
MT-30-095a	ततः कृष्णाभ्यनुज्ञाताः पाराशर्यसदस्यकाः ।
MT-30-095c	आरेभिरेऽश्‍वमेधं ते मुनिभिर्ब्रह्मवादिभिः ॥
MT-30-096a	सर्वयज्ञात्मकं तेषामश्‍वमेधं जगत्पतिः ।
MT-30-096c	कारयामास भगवान्‌ कृष्णद्वैपायनः स्वयम्‌ ॥
MT-30-097a	साधनानि तु सर्वाणि शालां चैव हिरण्मयीम्‌ ।
MT-30-097c	पवमानसुतश्‍चक्रे कृष्णद्वैपायनेरितः ॥
MT-30-098a	अथानुमन्त्रितोत्सृष्टं पुरोहितपुरस्कृतम्‌ ।
MT-30-098c	तुरगं कृष्णसारङ्गमनुवव्राज वासविः ॥
MT-30-099a	स जित्वा रुन्धतः सर्वान्‌ नृपतीञ्छस्त्रतेजसा ।
MT-30-099c	चारयामास सर्वेषु राष्ट्रेष्वविजितोऽरिभिः ॥
MT-30-100a	युधिष्ठिराज्ञया तेन न कश्‍चिन्निहतस्तदा ।
MT-30-100c	आहूताश्‍च नृपास्तेन यज्ञार्थं प्रीयताऽखिलाः ॥
MT-30-101a	मणलूरं क्रमात्‌ प्राप्तस्तत्रैनं बभ्रुवाहनः ।
MT-30-101c	अभ्ययादर्घ्यपाद्याद्यैस्तमाह विजयः सुतम्‌ ॥
MT-30-102a	योद्धुकामोऽर्घ्यमादाय त्वयाऽद्याभिगतो ह्यहम्‌ ।
MT-30-102c	न प्रीये पौरुषं धिक्‌ ते यन्मेध्याश्‍वो न वारितः ॥
MT-30-103a	तदाऽपि पितृभक्त्यैनमयुद्ध्यन्तमुलूपिका ।
MT-30-103c	प्राह युद्ध्यस्व यत्‌ प्रीत्यै गुरोः कार्यमसंशयम्‌ ॥
MT-30-104a	प्रीणनायैव युद्ध्यस्व पित्रे सन्दर्शयन्‌ बलम्‌ ।
MT-30-104c	इत्युक्तो युयुधे पित्रा बलं सर्वं प्रदर्शयन्‌ ॥
MT-30-105a	अर्जुनस्तु सुतस्नेहान्मन्दं योधयति स्मयन्‌ ।
MT-30-105c	स तु सर्वायुधक्षेपेऽप्यविकारं धनञ्जयम्‌ ॥
MT-30-106a	दृष्ट्वा बाल्यात्‌ परीक्षायै मन्त्रपूतं महाशरम्‌ ।
MT-30-106c	चिक्षेप पित्रे दैवेन तेनैनं मोह आविशत्‌ ॥
MT-30-107a	मूर्च्छितं तं गुरुं दृष्ट्वा तद्भक्त्या भृशदुःखितः ।
MT-30-107c	प्रायोपविष्टस्तन्माता विललापातिदुःखिता ॥
MT-30-108a	विजगर्ह तदोलूपीं धिग्‌ जगत्त्रयपूजितम्‌ ।
MT-30-108c	अजीघनो मे भर्तारं पुत्रेणैवाविजानता ॥
MT-30-109a	लोकवीरं पतिं हित्वा न मे कार्यं सुतेन च ।
MT-30-109c	पतिलोकमहं यास्ये तृप्ता भव कलिप्रिये ॥
MT-30-110a	इत्युक्त्वा मरणायैव तां विनिश्‍चितमानसाम्‌ ।
MT-30-110c	धरायां विलुठन्तीं च दृष्ट्वा भुजगनन्दिनी ॥
MT-30-111a	नागलोकात्‌ समादाय विशल्यकरणीं क्षणात्‌ ।
MT-30-111c	उत्थापयामास पतिं त्रिलोकातिरथं तया ॥
MT-30-112a	प्रहस्योवाच च तदा श्रुतं वाक्यं पुरा मया ।
MT-30-112c	सुरलोके सुरैः प्रोक्तं भीष्माद्या नातिधर्मतः ॥
MT-30-113a	यद्धतास्तेन दोषेण पार्थस्तेनातिवेदनाम्‌ ।
MT-30-113c	रणे व्रजेदिति न तत्‌ परतः स्यादिति ह्यहम्‌ ॥
MT-30-114a	वचनादेव देवानां युद्ध्येत्यात्मजमब्रवम् ।
MT-30-114c	देवानामेव सङ्कल्पान्मूर्च्छितश्‍चार्जुनोऽभवत्‌ ॥
MT-30-115a	भुक्तदोषफलश्‍चायं पुनर्भोक्ष्यति नान्यतः ।
MT-30-115c	अन्येन पातितस्यास्य यशो नश्येत्‌ त्रिलोकगम्‌ ।
MT-30-116a	नार्जुनस्य यशो नश्येदिति दैवैरिदं कृतम्‌ ।
MT-30-116c	इत्युक्तः प्रीतिमापेदे पुत्रभार्यायुतोऽर्जुनः ॥
MT-30-117a	यज्ञार्थं तावथाऽहूय पूजितः प्रययौ ततः ।
MT-30-117c	द्वारकायाः समीपस्थं प्रद्युम्नाद्याः सुता हरेः ॥
MT-30-118a	प्रसह्याश्‍वमपाजह्रुराह्वयन्तोऽर्जुनं युधे ।
MT-30-118c	सुभद्राहरणं मार्ष्टुं नीतेऽश्‍वे तैर्धनञ्जयः ॥
MT-30-119a	गौरवाद्‌ वासुदेवस्य मातुलस्य च केवलम्‌ ।
MT-30-119c	मातुलायाब्रवीदश्‍वं हृतं पौत्रैरबन्धुवत्‌ ॥
MT-30-120a	स निर्भत्स्य कुमारांस्तान्‌ मेध्यमश्‍वममोचयत्‌ ।
MT-30-120c	मातुलं स प्रणम्याथ यज्ञार्थं तान्‌ निमन्त्र्य च ॥
MT-30-121a	गच्छन्‌ गजाह्वयं दूतमग्रतोऽयापयन्नृपे ।
MT-30-121c	सकृष्णः सहसोदर्यः श्रुत्वाऽसौ प्राप्तमर्जुनम्‌ ॥
MT-30-122a	प्रीतो बाष्पातिपूर्णाक्षो भ्रातृस्नेहादभाषत ।
MT-30-122c	वासुदेव न पश्यामि दुर्लक्षणमजार्जुने ॥
MT-30-123a	केन दुर्लक्षणेनायं बहुदुःखी प्रवासगः ।
MT-30-123c	पृष्टस्तं केशवः प्राह भ्राता ते दीर्घपिण्डिकः ॥
MT-30-124a	तेनायं दुःखबहुल इत्युक्त्वा पुनरेव च ।
MT-30-124c	वदन्तमेव पाञ्चाली कटाक्षेण न्यवारयत्‌ ।
MT-30-125a	समस्तलक्षणाभिज्ञाः कृष्णः सत्या वृकोदरः ।
MT-30-125c	कृष्णा स पञ्चमो नास्ति विद्या शुद्धेयमञ्जसा ॥
MT-30-126a	प्रसङ्गात्‌ प्राप्तुमिच्छेत्‌ तां विद्याशीलो युधिष्ठिरः ।
MT-30-126c	इति लोभात्‌ तु पाञ्चाली वासुदेवं न्यवारयत्‌ ॥
MT-30-127a	तद्गौरवाद्‌ वासुदेवो नोत्तरं प्रत्यभाषत ।
MT-30-127c	विस्मारयामास च तं प्रब्रुवाणः कथान्तरम्‌ ॥
MT-30-128a	उदरस्य किञ्चिदाधिक्यं वृषणाधिक्यमेव च ।
MT-30-128c	सव्यबाहोस्तथाऽधिक्यं दुर्लक्षणमथाऽर्जुने ॥
MT-30-129a	नैवोक्तं वासुदेवेन दृश्यमानमपि स्फुटम्‌ ।
MT-30-129c	ज्ञानानन्दह्रासकरा ह्येते दोषाः सनातनाः ॥
MT-30-130a	समस्तजीवराशौ तु दुष्टलक्षणवर्जितौ ।
MT-30-130c	पूर्णचित्सुखशत्तयादेर्योग्यौ कृष्णा च मारुतिः ॥
MT-30-131a	अनादिदुःखहीनत्वे सुखाधिक्ये च लक्षणम्‌ ।
MT-30-131c	रुक्मिणीसत्यभामादिरूपायाः श्रिय एव तु ॥
MT-30-132a	मुख्यं ततोऽपि मुख्यं तु स्वातन्त्र्यादेरशेषतः ।
MT-30-132c	गुणराशेः परं लिङ्गं नित्यं व्यासादिरूपिणः ।
MT-30-132e	विष्णोरेव न चान्यस्य स ह्येकः पूर्णसद्गुणः ॥
MT-30-133a	साश्‍वेऽर्जुने यज्ञवाटं प्रविष्टेऽस्य सहोदराः ।
MT-30-133c	पूजिताः पूजयामासुर्मुदिताः सहकेशवाः ॥
MT-30-134a	ततः स यज्ञो यदुवीररक्षितो व्यासोपदिष्टो मुनिभिः प्रवर्तितः ।
MT-30-134c	अशोभतालं सकलैर्नृपैश्‍च समागतैर्विप्रवरैश्‍च जुष्टः ॥
MT-30-135a	स कृष्णयुग्मेन च भार्गवेण त्रिधा विभक्तेन परेण पुंसा ।
MT-30-135c	अधिष्ठितोऽशोभत विश्‍वमेतद्‌ विश्‍वादिरूपेण यथैव तेन ॥
MT-30-136a	यथा विरिञ्चस्य पुराऽस यज्ञो यथैव शक्रस्य शतक्रतुत्वे ।
MT-30-136c	तथैव सोऽभूद्‌ विधिशर्वशक्रपूर्वैः सुरैराविरलंकृतोऽधिकम्‌ ॥
MT-30-137a	न देवगन्धर्वमुनिस्वधर्ममर्त्यादिकेष्वास स योऽत्र नाऽस ।
MT-30-137c	स्वलंकृतैर्नाकिजनैः सकान्तैररूरुचन्नाकवदेव लोकः ॥
MT-30-138a	तत्रैव तत्वानि ससंशयानि निस्संशयान्यासुरलं विवादे ।
MT-30-138c	परस्परोत्थे हरिणा त्रिरूपिणा संस्थापितान्यग्र्यवचोभिरुच्चैः ॥
MT-30-139a	प्रगीतगन्धर्ववरः प्रनृत्तसदप्सराः सन्ततवादिविप्रः ।
MT-30-139c	विवेचयद्देवनृपौघ एको रराज राजाऽखिलसत्क्रतूनाम्‌ ॥
MT-30-140a	समस्तदेव्यः सहवासुदेव्यः स्वलङ्कृताः फुल्लमुखारविन्दाः ।
MT-30-140c	विचेरुरत्रैव सहाप्सरोभिर्निषेदुरप्यच्युतसत्कथारमाः ॥
MT-30-141a	न वै मुमुक्षुर्न बुभूषुरत्र न वै प्रपित्सुश्‍च कुतो बुभुक्षुः ।
MT-30-141c	असत्यकामा अभवन्‌ कुतश्‍चित्‌ प्रदातरि प्राज्ञवरेऽनिलात्मजे ॥
MT-30-142a	दिने दिने तत्र महान्नपर्वताः सभक्षसारा रसवन्त ऊर्जिताः ।
MT-30-142c	नद्यः पयःसर्पिरजस्रपूर्णाः समाक्षिकाद्या अपि पायसह्रदाः ॥
MT-30-143a	ह्रदा महान्तस्त्रिदशादियोग्याः सुयोगयुक्ता हरिचन्दनादेः ।
MT-30-143c	तथाऽञ्जनालक्तकमुख्यमण्डनद्रव्याग्र्यवाप्यो मणिकाञ्चनोद्भवाः ॥
MT-30-144a	यथेष्टपानाशनभोगशिष्टाः सहस्रशो मारुतिना तु कारिताः ।
MT-30-144c	गन्धा रसाद्याश्‍च समस्तभोगा दिवीव तत्राऽसुरतीव हृद्याः ॥
MT-30-145a	नैतादृशः कश्‍चन भूतपूर्वो मखो विना रामविरिञ्चवज्रिणाम्‌ ।
MT-30-145c	मखानिति प्रोचुरशेषलोका दृष्ट्वा मखं तं पुरुषोत्तमेरितम्‌ ॥
MT-30-146a	स एवमद्धा हरिदैवतः क्रतुः पञ्चाश्‍वमेधात्मक उच्चकल्पः ।
MT-30-146c	दिने दिने स्वृद्धगुणो बभूव मुदावहो वत्सरपञ्चकत्रयम्‌ ॥
MT-30-147a	यज्ञावसाने निखिलाश्‍च पाण्डवाः कृष्णा च पृथ्वीमखिलां सवित्ताम्‌ ।
MT-30-147c	माङ्गल्यमात्रं दयिताशरीरे निधाय सर्वाभरणानि चैव ॥
MT-30-148a	समर्पयामासुरजे वरेण्ये व्यासे विभागाय यथोक्तमृत्विजाम्‌ ।
MT-30-148c	प्रियो विभागो यदमुष्य विष्णोरतो विभागार्थमिवाऽर्पयंस्ते ॥
MT-30-149a	हृदा समस्तं हरयेऽर्पितं तैः स हि द्विजस्थोऽपि समस्तकर्ता ।
MT-30-149c	देहेन्द्रियप्राणमनांसि चेतनैः सहैव तस्मा अतिसृज्य नेमुः ॥
MT-30-150a	त्वदीयमेतन्निखिलं वयं च नास्त्यस्मदीयं क्वच किञ्चनेश ।
MT-30-150c	स्वतन्त्र एकोऽसि न कश्‍चिदन्यः सर्वत्र पूर्णोऽसि सदेति हृष्टाः ॥
MT-30-151a	ततो विभक्ते मुनयोऽवदंस्ते प्रत्यर्पयामो वयमेषु राज्यम्‌ ।
MT-30-151c	पूर्णा हिरण्येन वयं धरायाः प्रपालने योग्यतमा इमे हि ॥
MT-30-152a	पार्थाः सभार्या द्विजवाक्यमेतन्निशम्य कृष्णाय पुनः प्रणम्य ।
MT-30-152c	ऊचुस्तपो नोऽस्तु वनेऽर्पयित्वा राज्यं मखान्ते त्वयि धर्मलब्धम्‌ ॥
MT-30-153a	इतीरितः प्राह स बादरायणो मुनीश्‍वरैरप्यनुयाचितः प्रभुः ।
MT-30-153c	हिरण्यमेव स्वमिदं मुनीनां मदाज्ञया भुङ्‌ग्ध्वमशेषराज्यम्‌ ॥
MT-30-154a	समर्पितं मे फलवच्च तत्‌ स्यात्‌ पुनर्ग्रहो नैव च दोषकारी ।
MT-30-154c	पितामहोऽहं भवतां विशेषतो गुरुः पतिश्‍चैव ततो मदर्हथ ॥
MT-30-155a	इतीरितास्ते प्रतिपद्य राज्यं ददुर्हिरण्यं निखिलं च तस्मै ।
MT-30-155c	विभज्य विप्रान्‌ स निजं तु भागमदात्‌ पृथायै निखिलं प्रसन्नः ॥
MT-30-156a	सभार्यकाणां वररत्नभूषणान्यशेषतः पुत्रभुवां प्रदाय ।
MT-30-156c	पृथक्पृथग्‌ योग्यवरानथैभ्यः प्रादात्‌ प्रभुस्ते मुदिताः प्रणेमुः ॥
MT-30-157a	तद्‌ यज्ञपञ्चकमजस्त्रिगुणां स एभ्यः सद्दक्षिणां क्रतुपतिर्निखिलामवाप्य ।
MT-30-157c	चक्रेऽश्‍वमेधत्रयमेकमेकं तेषां हरिर्बहुसुर्वणकनामधेयम्‌ ॥
MT-30-158a	सकृष्णेष्वथ पार्थेषु सुस्नातावभृथेष्वलम्‌ ।
MT-30-158c	पञ्चेन्द्रवद्‌ विराजत्सु स्तूयमानेष्वृषीश्‍वरैः ॥
MT-30-159a	स्तूयमाने च तद्यज्ञे क्रोधो नकुलतां गतः ।
MT-30-159c	कृत्वोग्रगर्जनं यज्ञं तांश्‍च यज्ञकृतोऽखिलान्‌ ॥
MT-30-160a	गर्हयन्नूचिवानित्थं भार्यापुत्रस्नुषायुतः ।
MT-30-160c	सक्तुप्रस्थमदाद्‌ विप्र उञ्छवृत्तिः सुभक्तितः ॥
MT-30-161a	धर्मायातिथये तस्य कलां नार्हति षोडशीम्‌ ।
MT-30-161c	यज्ञोऽयमिति हेतुं च विप्रैः पृष्टोऽभ्यभाषत ॥
MT-30-162a	अतिथेस्तस्य पादोदक्लिन्नः पार्श्‍वो हिरण्मयः ।
MT-30-162c	एको ममाभूदपरः सर्वतीर्थादिकेष्वपि ॥
MT-30-163a	मज्जतोऽवभृथेष्वद्धा यज्ञानामत्र चाऽदरात्‌ ।
MT-30-163c	नाभूदित्यथ तत्तत्ववेदिभिर्मुनिपुङ्गवैः ॥
MT-30-164a	कृष्णेन च तमोऽन्धं तं प्रापयद्भिः स्मिते कृते ।
MT-30-164c	अदर्शनं जगामाऽशु तमः प्राप च कालतः॥
MT-30-165a	तदर्थमेव हैरण्यः पार्श्‍वस्तस्याभवत्‌ पुरा ।
MT-30-165c	कृष्णस्य पाण्डवानां च मखादेश्‍च गुणान्बहून्‌ ॥
MT-30-166a	वदन्तो भत्सयाञ्चक्रुस्तन्मतज्ञा मधुद्विषः ।
MT-30-166c	श्राद्धार्थं हि पयः पूर्वं जमदग्नेरदूषयत्‌ ॥
MT-30-167a	नाकुलेनैव रूपेण क्रोधस्तं पितरोऽशपन्‌ ।
MT-30-167c	भव त्वं नकुलस्तावद्‌ यावद्‌ धर्मादिकान्‌ सुरान्‌ ॥
MT-30-168a	क्षेप्स्यसीति तमो घोरं भूयः पापेन यात्वयम्‌ ।
MT-30-168c	इत्यभिप्रेत्य तैः शप्तस्तथा कृत्वा तमोऽभ्ययात्‌ ॥
MT-30-169a	यद्यप्यल्पधनत्यक्तं वित्तं बहुफलं भवेत्‌ ।
MT-30-169c	तथाऽप्यनन्तफलदाः कर्तुरेव महागुणाः ॥
MT-30-170a	सतां प्रीतिश्‍च तत्रापि सद्वरो हरिरेव हि ।
MT-30-170c	पार्थेभ्योऽभ्यधिकः कर्ता समो वा को गुणैर्भवेत्‌ ॥
MT-30-171a	सतां च प्रवरो विष्णुः सद्भिर्मुनिसुरैर्युतः ।
MT-30-171c	प्रत्यक्षतः कारयति पार्थैः प्रियतमैश्‍च तैः ॥
MT-30-172a	यं मखप्रवरं तस्य समं किं शुभसाधनम्‌ ।
MT-30-172c	पठन्ति पैङ्गिनश्‍चैतान्‌ मन्त्रानन्वर्थकानिह ॥
MT-30-173a	अवैष्णवकृतं कर्म सर्वमन्तवदुच्यते ।
MT-30-173c	अनन्तं वैष्णवकृतं तत्र वर्णक्रमात्‌ परम्‌ ॥
MT-30-174a	वैष्णवेष्वपि मर्त्यैर्यत्‌ कृतं शतगुणं ततः ।
MT-30-174c	गान्धर्वं कर्म तस्माच्च मुनिभिः पितृभिस्ततः ॥
MT-30-175a	देवशक्रशिवब्रह्मकृतं तस्मात्‌ क्रमेण च ।
MT-30-175c	शतोत्तरमिति ज्ञेयं नान्यद्‌ ब्रह्मकृतोपमम्‌ ॥
MT-30-176a	वैष्णवत्वं क्रमोद्वृद्धं ब्रह्मान्तं जीवराशिषु ।
MT-30-176c	फलाधिक्यं कर्मणां हि विष्णोः प्रीत्यैव नान्यथा ॥
MT-30-177a	इति तेन न पार्थानां कर्मणाऽन्यत्‌ समं क्वचित्‌ ।
MT-30-177c	गुणैर्ज्ञानादिभिर्वाऽपि तस्मात्‌ क्रोधः स तामसः ।
MT-30-177e	विनिन्द्य तान्‌ सुसत्त्वस्थांस्तमोऽन्धमुपजग्मिवान्‌ ॥
MT-30-178a	अथ पृष्टो वासुदेवः सुरविप्रादिसंसदि ।
MT-30-178c	युधिष्ठिरेण संहृष्टो जगादाशेषतः प्रभुः ॥
MT-30-179a	ते च श्रुत्वाऽखिलान्‌ धर्मान्‌ भत्तया परमया युताः ।
MT-30-179c	पूजयन्तो जगन्नाथमापुश्‍च परमां मुदम्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये यागसमाप्तिर्नाम त्रिंशोऽध्यायः ॥ 30 ॥

Adhyaya 31

अध्यायः 31

MT-31-001a	यज्ञेश्‍वरेणाभियुतेषु युक्त्या महीं प्रशासत्सु पृथासुतेषु ।
MT-31-001c	यियक्षुरागान्निशि विप्रवर्यो युधिष्ठिरं वित्तमभीप्समानः ॥
MT-31-002a	प्रातर्ददानीति नृपस्य वाक्यं निशम्य विप्रस्त्वरितो मखार्थे ।
MT-31-002c	भीमं ययाचे स नृपोक्तमाशु निशम्य चादान्निजहस्तभूषणम्‌ ॥
MT-31-003a	अनर्घमग्निप्रतिमं विचित्ररत्नाञ्चितं विप्रवरस्तदाप्य ।
MT-31-003c	ययौ कृतार्थोऽथ च नन्दिघोषमकारयद्‌ वायुसुतस्तदैव ॥
MT-31-004a	अकालजं तं तु निशम्य राजा पप्रच्छ दूतैस्तमुवाच भीमः ।
MT-31-004c	यन्मर्त्यदेहोऽपि विनिश्‍चितायुरभून्नृपस्तेन ममाऽस हर्षः ॥
MT-31-005a	इतीरितोऽसौ नृपतिस्त्वरेत धर्मार्थमित्यस्य मतं प्रपूजयन्‌ ।
MT-31-005c	जगाद साध्वित्यथ भूय एव धर्मे त्वरावानपि सम्बभूव ॥
MT-31-006a	अथाऽम्बिकेयं विषयेषु सक्तं दुस्सङ्गदुष्टं कृतभूरिदोषम्‌ ।
MT-31-006c	समस्तराजाप्ययहेतुभूतं निचाय्य तं मारुतिरन्वकम्पत ॥
MT-31-007a	अकुर्वतस्तीक्ष्णतपः कुतश्‍चिन्नैवास्य लोकाप्तिरमुष्य भूयात्‌ ।
MT-31-007c	रागाधिकोऽयं न तपश्‍च कुर्यादित्यस्य वैराग्यकराणि चक्रे ॥
MT-31-008a	आज्ञां परैरस्य निहन्ति सोदरैर्वधूजनैरप्यतिपूजितेऽस्मिन्‌ ।
MT-31-008c	स निष्टनत्येवमपीतरैः स सुपूजितो नाऽस तदा विरागः ॥
MT-31-009a	सर्वे हि पार्थास्तमृते सभार्या वैचित्रवीर्यं परमादरेण ।
MT-31-009c	पर्येव चक्रुः सततं सभार्यं कृष्णा च न स्यात्‌ तनयार्तिमानिति ॥
MT-31-010a	स प्रीयमाणो नितरां च तेषु नैवाधिकं प्रीयते भीमसेने ।
MT-31-010c	स्मरन्‌ सुतांस्तेन हतान्‌ समस्तानपि प्रभावं परमस्य जानन्‌ ॥
MT-31-011a	तस्यापनेतुं विषयेषु सक्तिं द्वेषं तथैवाऽत्मनि भीमसेनः ।
MT-31-011c	जगाद माद्रीसुतयोः समक्षमास्फोट्य संशृण्वत एव तस्य ॥
MT-31-012a	ताविमौ मे भुजौ वृत्तौ पीनौ चन्दनरूषितौ ।
MT-31-012c	ययोरन्तरमासाद्य जरढस्य सुता हताः ॥
MT-31-013a	यमौ तदन्वमोदेतां तत्स्नेहाद्‌ गौरवादपि ।
MT-31-013c	नैव तत्‌ कृष्णया ज्ञातं पृथया च सपुत्रया ॥
MT-31-014a	तच्छ्रुत्वोत्पन्ननिर्वेदं क्षत्ता ज्येष्ठस्य वर्द्धयन्‌ ।
MT-31-014c	उवाच जीविताशा ते ननु राजन्‌ महीयसी ॥
MT-31-015a	भीमापवर्जितं पिण्डमादत्से गृहपालवत्‌ ।
MT-31-015c	न चापराधो भीमस्य ब्रुवतस्त्वामिदं वचः ॥
MT-31-016a	आग्निर्निसृष्टो दत्तश्‍च गरो दाराश्‍च दूषिताः ।
MT-31-016c	हृतं क्षेत्रं धनं यस्य किं भीमेन कृतं त्वयि ॥
MT-31-017a	अलमासज्जतस्तेऽद्य निर्वेदकरमीरितम्‌ ।
MT-31-017c	उपकाराय भीमेन तव द्वेषं त्यजात्र यत्‌ ॥
MT-31-018a	विमुच्य द्वेषकामौ त्वं वने तीर्थनिषेवकः ।
MT-31-018c	तपसाऽऽराधय हरिं ततः पूतो भविष्यसि ॥
MT-31-019a	इत्युक्तो द्वेषमुत्सृज्य भीमे निर्वेदमागतः ।
MT-31-019c	अनुज्ञां तपसे प्राप्तुमुपवासपरोऽभवत्‌ ॥
MT-31-020a	अनश्नन्तं चतुर्थेऽह्नि धृतराष्ट्रं युधिष्ठिरः ।
MT-31-020c	ज्ञात्वा सम्प्रार्थयामास भोजनार्थं पुनःपुनः ॥
MT-31-021a	अनुज्ञां वनवासाय त्वत्तः प्राप्यैव सर्वथा ।
MT-31-021c	भोक्ष्येऽन्यथा नेति वदन्‌ धृतराष्ट्रः श्रमान्वितः ॥
MT-31-022a	उपवासकृशो भार्यां शिश्रिये मूर्च्छितः क्षणात्‌ ।
MT-31-022c	शन्तमेन करेणाथ धर्मजस्तं मृदु स्पृशन्‌ ॥
MT-31-023a	शनैः सञ्ज्ञामगमयदब्रवीच्च सुदुःखितः ।
MT-31-023c	पुरस्कृत्य युयुत्सुं त्वं कुरु राज्यमकण्टकम्‌ ॥
MT-31-024a	वयमेव त्वदर्थाय कुर्मः सर्वे तपो वने ।
MT-31-024c	नेत्याह धृतराष्ट्रस्तं कुलधर्मो हि नो वने ॥
MT-31-025a	अन्ते देहपरित्यागस्तन्माऽनुज्ञातुमर्हसि ।
MT-31-025c	तयोर्विवदतोरेवं कृष्णद्वैपायनः प्रभुः ॥
MT-31-026a	सर्वज्ञः सर्वकर्तेश आविर्भूतोऽब्रवीन्नृपम्‌ ।
MT-31-026c	तपसाऽशेषदोषाणां क्षयकाममिमं नृपम्‌ ॥
MT-31-027a	अनुजानीहि नैवास्य धर्मविघ्नकरो भव ।
MT-31-027c	काले निर्वेदमापन्नस्तपसा दग्धकिल्बिषः ॥
MT-31-028a	शुभ्रां गतिमयं यायादन्यथा न कथञ्चन ।
MT-31-028c	इत्युक्तो धर्मराजस्तमनुजज्ञे स चाशितः ॥
MT-31-029a	शिक्षयामास सद्धर्मान्‌ नीतिं च विदुषेऽप्यलम्‌ ।
MT-31-029c	केवलस्नेहतो राज्ञे शुश्राव विनयाय सः ॥
MT-31-030a	अनुज्ञाय गृहं प्राप्ते धर्मजे विदुरं पुनः ।
MT-31-030c	श्राद्धाय वित्तमाकाङ्क्षन्‌ प्रेषयामास तद्वचः ॥
MT-31-031a	श्रुत्वा युधिष्ठिरो भीममाह दातव्यमद्य नः ।
MT-31-031c	पुत्रपौत्राप्तबन्धूनां श्राद्धेच्छोर्वित्तमञ्जसा ॥
MT-31-032a	तमाह भीमः पापानां विमुखानां मधुद्विषः ।
MT-31-032c	पारलौकिकसाहाय्यं न कार्यमितरार्थतः ॥
MT-31-033a	दत्तेनापि हि वित्तेन पुत्रश्राद्धं करिष्यति ।
MT-31-033c	तज्ज्ञात्वा ददतां दोषो भवेदिति विचिन्तयन्‌ ॥
MT-31-034a	कष्टात्‌ कष्टतरं यान्तु सर्वे दुर्योधनादयः ।
MT-31-034c	भीष्मादीनां वयं श्राद्धकर्तारस्तेन किं ततः ॥
MT-31-035a	कानीनत्वात्तु कर्णस्य सहास्माभिः पृथैव हि ।
MT-31-035c	श्राद्धकर्मण्यधिकृता किं तस्मै दीयते धनम्‌ ॥
MT-31-036a	इत्युक्तवन्तं नृपतिरर्जुनश्‍चोचतुः पुनः ।
MT-31-036c	यियासोर्याचमानाय निजबाहुबलार्जितम्‌ ॥
MT-31-037a	देहि वित्तं परमतः किं त्वामेषोऽभियाचते ।
MT-31-037c	इत्युक्तमपि नेत्येव ब्रुवाणं शुद्धधार्मिकम्‌ ॥
MT-31-038a	अप्रीत्या जोषमास्वेति प्रोच्योवाच युधिष्ठिरः ।
MT-31-038c	कोशतो यद्‌ बहिर्वित्तं दानभोगादिकारणम्‌ ॥
MT-31-039a	मम सन्निहितं सर्वं तत्‌ पित्रेऽद्यार्पितं मया ।
MT-31-039c	एवमेवार्जुनोऽप्याह विदुरं पुनरूचतुः ॥
MT-31-040a	मुख्यधर्मरते भीमे न पिता क्रोद्धुमर्हति ।
MT-31-040c	इत्युक्तो वित्तमादाय गत्वा क्षत्ताऽग्रजेऽब्रवीत्‌ ॥
MT-31-041a	युधिष्ठिरार्जुनौ भक्तिं नितरां त्वयि चक्रतुः ।
MT-31-041c	नातिहृष्टस्त्वदाज्ञायां भीमस्तन्मा क्रुधोऽत्र च ॥
MT-31-042a	शुद्धे क्षत्रियधर्मे हि निरतोऽयं वृकोदरः ।
MT-31-042c	नृपार्जुनौ धर्मरतावपि लोककृपापरौ ॥
MT-31-043a	अजातकोपस्तच्छ्रुत्वा धृतराष्ट्रः प्रशान्तधीः ।
MT-31-043c	कृत्वा श्राद्धानि सर्वेषां महादानान्यनारतम्‌ ॥
MT-31-044a	दशरात्रं ददौ शुद्धमनसा निरृणत्वधीः ।
MT-31-044c	सर्वं समर्प्य गोविन्दे पार्थेभ्योऽन्येभ्य एव च ॥
MT-31-045a	स्वजनेभ्यः समादाय स्रवन्नेत्रेभ्य उच्चधीः ।
MT-31-045c	अनुज्ञां निर्गतः प्राह पौरजानपदान्‌ नृपः ॥
MT-31-046a	धर्मतो रक्षिता यूयमस्मत्पूर्वैर्महात्मभिः ।
MT-31-046c	न चाहं परमस्नेहाद्‌ युष्माभिः सुकृपालुभिः ॥
MT-31-047a	अरक्षितेति कथितः प्रमादादपि सज्जनाः ।
MT-31-047c	इष्टं च यज्ञैः पूर्तैश्‍च चरितं युष्मदाश्रयात्‌ ॥
MT-31-048a	पुत्रस्तु मम पापात्मा सर्वक्षत्रविनाशकः ।
MT-31-048c	सर्वातिशङ्की मूढश्‍च वृद्धानां शासनातिगः ॥
MT-31-049a	सौभ्रात्रं येन सन्त्यज्य पाण्डवेषु महात्मसु ।
MT-31-049c	कृतं विरूपं सुमहत्‌ कुर्याद्‌ यन्नापरः क्वचित्‌ ॥
MT-31-050a	अप्रियाणि च कृष्णस्य सुबहून्याचरत्‌ कुधीः ।
MT-31-050c	प्रायस्तेनापि मन्देन युष्मास्वशिवं कृतम्‌ ॥
MT-31-051a	भ्रातरोऽस्य च सर्वेऽपि तच्छीलमनुवर्तिनः ।
MT-31-051c	हताश्‍च स्वेन पापेन ससुतामात्यबान्धवाः ॥
MT-31-052a	सोऽहं वयोगतश्‍चैव पुत्राधिभिरभिप्लुतः ।
MT-31-052c	तत्सम्बन्धकृतं पापं स्वकृतं चात्यपेशलम्‌ ॥
MT-31-053a	पाण्डवेषु सकृष्णेषु तपसा मार्ष्टुमुद्यतः ।
MT-31-053c	तत्र मामनुजानीध्वं कृपया मित्रवत्सलाः ॥
MT-31-054a	मत्प्रियार्थमपि स्नेहः पाण्डवेषु महात्मसु ।
MT-31-054c	क्रियमाणोऽपि कर्तव्यो भूय एव सदाऽचलः ॥
MT-31-055a	ते हि मे पुत्रकाः सन्त इहामुत्र च सौख्यदाः ।
MT-31-055c	इत्युक्तैः स्वगुणानुच्चैः कीर्तयद्भिः सुदुःखितैः ॥
MT-31-056a	पर्यश्रुनयनैः कृच्छ्रात्‌ पौरजानपदैश्‍चिरात्‌ ।
MT-31-056c	अनुज्ञातो ययौ पार्थैरनुयातः सुदूरतः ॥
MT-31-057a	सञ्जयो विदुरश्‍चैनं सभार्यमनुजग्मतुः ।
MT-31-057c	अनुवव्राज तं कुन्ती वनाय कृतनिश्‍चया ॥
MT-31-058a	वार्यमाणापि तनयैः सभार्यैर्भृशदुःखितैः ।
MT-31-058c	संस्थाप्य तान्‌ सुकृच्छ्रेण ययौ साऽन्वेव तं नृपम्‌ ॥
MT-31-059a	सन्दर्शितपथो राजा कुन्तीविदुरसञ्जयैः ।
MT-31-059c	गान्धारीसहितः प्राप कुरुक्षेत्रे जगद्गुरोः ।
MT-31-059e	क्रमेणैवाऽश्रमं व्यासदेवस्य सुरपूजितम्‌ ॥
MT-31-060a	त्रिवत्सरादस्य निजस्य लोकस्याऽप्तिं सभार्यस्य जगाद तत्र ।
MT-31-060c	ब्रह्माङ्कजस्तेन भृशं प्रतीतो व्यासोपदिष्टं व्यचरत्‌ तपोऽग्र्यम्‌ ॥
MT-31-061a	सक्षत्तृगान्धारिपृथे ससञ्जये तपोभिराराधयति प्रभुं हरिम्‌ ।
MT-31-061c	वैचित्रवीर्येऽत्र सदारबन्धुभृत्यास्तु पार्था दृशये समाययुः ॥ 
MT-31-062a	क्षत्तैकतामत्र युधिष्ठिरेण प्राप्तोऽथ भार्यासहितं ससञ्जयम्‌ ।
MT-31-062c	उपासमानेषु विचित्रवीर्यपुत्रं पृथां चैव पृथासुतेषु ॥
MT-31-063a	प्रादुर्बभूवामितशक्तितेजोज्ञानाद्भुतैश्‍वर्यसुखादिरूपः ।
MT-31-063c	व्यासो हरिस्तत्र समीक्ष्य सर्वे सम्पूजयामासुरुदग्रभक्त्या ॥
MT-31-064a	तैः पूजितस्तत्र निषण्ण आह यद्यद्‌ यदिष्टं प्रवदन्तु तत्तत्‌ ।
MT-31-064c	दास्यामि तस्याद्य तदित्यमुष्मिन्‌ भत्तयुुच्छ्रयः पाण्डुसुतैः सदारैः ।
MT-31-064e	वृतोऽत्र कुन्ती रविसूनुजन्ममृत्यूत्थदोषापगमं ययाचे ॥
MT-31-065a	तेषां प्रदत्तेष्वभिवाञ्छितेषु वैचित्रवीर्यः सह भार्ययैव ।
MT-31-065c	सम्मन्त्र्य निःशेषरणेहतानां सन्दर्शनं प्रार्थितवांस्तमीशम्‌ ॥
MT-31-066a	ततस्तु ते सत्यवतीसुतस्य सर्वेश्‍वरस्याऽज्ञया सर्व एव ।
MT-31-066c	समागताः स्वर्गलोकात्‌ क्षणेन दत्ता च दिव्या दृगमुष्य राज्ञः ॥
MT-31-067a	ऊषुश्‍च रात्रिं परमाज्ञयैव सर्वे स्वभार्यासहिता यथा पुरा ।
MT-31-067c	तृप्तः सदारो नृपतिश्‍च तत्र सर्वेऽपि दृष्ट्वा महदद्भुतं तत्‌ ॥
MT-31-068a	अथाऽज्ञयैवास्य परस्य सर्वाः स्त्रियो निजेशैः सहिता ययुः स्वम् ।
MT-31-068c	विनोत्तरां तां तु कथां निशम्य पारीक्षितोऽयाचत तातदृष्टिम्‌ ॥
MT-31-069a	तं चाऽनयामास तदैव कृष्णो ह्यचिन्त्यशक्तिः स विकुण्ठलोकात्‌ ।
MT-31-069c	दृष्ट्वा स पारीक्षित आप तुष्टिं स्वतातमीशेन समाहृतं पुनः ॥
MT-31-070a	सम्पूज्यं तं कृष्णमपीशवन्द्यं क्षमापयामास परीक्षिदात्मजः ।
MT-31-070c	चक्रे च विस्रम्भमतीव भारते पुनश्‍च तत्रत्यजनैः समेतः ॥
MT-31-071a	पार्थाः पुनः प्राप्य पुरं स्वकीयं धर्मेण पृथ्वीं परिपालयन्तः ।
MT-31-071c	भोगानरागा अजुषन्त योग्यान्‌ युक्ता जगद्धातरि वासुदेवे ॥
MT-31-072a	वर्षत्रयान्ते त्मसमाहिताग्निं त्यक्ताग्निभिस्तैर्वनमालिहद्भिः ।
MT-31-072c	ते शुश्रुवुर्धृतराष्ट्रं सभार्यं सहैव कुन्त्या परिदग्धदेहम्‌ ॥
MT-31-073a	व्रीळामुखा ध्यानपरा निशम्य स्वर्यातमात्मीयपितृव्यमाशु ।
MT-31-073c	समेत्य भर्त्रा प्रतिपूज्यमानां कुन्तीं च तप्ता विदधुः क्रियाश्‍च ॥
MT-31-074a	ते विष्णुभक्त्या परिपूतकर्मभिर्ज्ञानेन चान्ते तमनुस्मरन्तः ।
MT-31-074c	पार्थैः सुपुत्रैः सुकृतोर्ध्वकर्मभिर्वृद्धिं सुखस्याऽपुरनप्ययां शुभाम् ॥
MT-31-075a	गावद्गणिर्व्याससकाशमेत्य शुश्रूषया तस्य पुनर्निजां गतिम्‌ ।
MT-31-075c	प्रपेदिवान्‌ पाण्डुसुताश्‍च कृष्णं प्रतीक्षमाणाः पृथिवीमशासन्‌ ॥
MT-31-076a	अष्टादशाब्दाः पृथिवीं समस्तां प्रशासतामेवमगुर्महात्मनाम्‌ ।
MT-31-076c	अरिक्तधर्मार्थसुखोत्तमानामनुज्झितानन्तपदस्मृतीनाम्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये धृतराष्ट्रादिस्वर्गप्राप्तिर्नाम एकत्रिंशोऽध्यायः ॥ 31 ॥

Adhyaya 32

अध्यायः 32

MT-32-001a	ततः कुरुक्षेत्रमवाप्य कृष्णो दीक्षां प्रपेदे द्विषडब्दसत्रे ।
MT-32-001c	स एव च व्यासभृगूद्वहात्मा चक्रेऽत्र सादस्यमजोऽप्रमेयः ॥
MT-32-002a	तत्रर्त्विजो दक्षभृगुप्रधानाः पार्था यदूनां प्रवरैः समेताः ।
MT-32-002c	ब्रह्मेशशक्रप्रमुखाः सुराश्‍च चक्रुः सुसाचिव्यमनन्तदासाः ॥
MT-32-003a	सर्वे च जीवा वसुधातळस्था येऽन्येऽन्तरिक्षद्युमुखोत्तरेषु ।
MT-32-003c	वसन्ति नारायणपादसंश्रयास्ते चात्र सर्वे मुमुदुः सनागाः ॥
MT-32-004a	सुनिर्णयस्तत्वविनिर्णयार्थिनां तत्वस्य चाभूदिह वादशीलिनाम्‌ ।
MT-32-004c	मिथो विवादात्‌ सुरभूसुराणां वाक्याद्धरेर्व्यासभृगूद्वहात्मनः ॥
MT-32-005a	धर्मार्थकामानखिलानवापुस्तदर्थिनो मुक्तिमपीह कृष्णात्‌ ।
MT-32-005c	यथेष्टपानाशनवाससो जना विचेरुत्रामरमानवादयः ॥
MT-32-006a	क्षेत्रं तदासीद्धरिलोकसम्मितं यदीयुरत्राखिलसज्जना युतिम्‌ ।
MT-32-006c	नानाप्तकामाश्‍च यतो बभूवुर्निर्यत्नदृश्यश्‍च यतोऽत्र केशवः ॥
MT-32-007a	द्वादशाब्दं महासत्रमेवमेतादृशं हरिः ।
MT-32-007c	समाप्यावभृथस्नातः पूजयित्वाऽखिलान्‌ जनान्‌ ॥
MT-32-008a	अनुजज्ञे क्रमेणैव वत्सरेण समागतान्‌ ।
MT-32-008c	स्वकुलं सञ्जिहीर्षुः स विप्रशापमजीजनत्‌ ॥
MT-32-009a	उपदिश्य परं ज्ञानमुद्धवायामुमाश्रमम्‌ ।
MT-32-009c	बदर्याख्यं प्रापयित्वा सप्तमाब्दं शतोत्तरम्‌ ॥
MT-32-010a	प्रतीक्षन्‌ पालयामास पार्थैः सह भुवं प्रभुः ।
MT-32-010c	समारब्धं कलियुगं यदा दुर्योधनोऽपतत्‌ ॥
MT-32-011a	षट्‌त्रिंशाब्दं पुनः कृष्णः कृतमेवान्ववर्तयत्‌ ।
MT-32-011c	कृतादपि विशेषोऽयं यत्‌ पुण्यस्याधिकं फलम्‌ ॥
MT-32-012a	अल्पमेव च पापस्य कालात्‌ कृष्णाज्ञया तथा ।
MT-32-012c	एवं सुधार्मिके लोके हरिभक्तिपरायणे ॥
MT-32-013a	नष्टेषु कलिलिङ्गेषु युगवृत्तिमभीप्सवः ।
MT-32-013c	ब्रह्मरुद्रादयो देवाः स्तुत्वा केशवमव्ययम्‌ ॥
MT-32-014a	व्यज्ञापयन्‌ स्वलोकाप्तिमोमित्याह स चाच्युतः ।
MT-32-014c	प्राचुर्ये सज्जनस्य स्यान्न कलेर्वृद्धिरञ्जसा ॥
MT-32-015a	इति स्वकुलसंहृत्यै प्रभासमनयत्‌ प्रभुः ।
MT-32-015c	पुण्यक्षेत्रेऽपि न मृतिः स्वगृहे त्वतिधर्मदा ॥
MT-32-016a	गत्यैवाल्पमपि क्षेत्रं स्यान्महत्फलमित्यजः ।
MT-32-016c	प्रकाशयितुमेवैनान्‌ प्रभासाय कुशस्थलात्‌ ॥
MT-32-017a	नीत्वा दानादिसद्धर्मांस्तैरकारयदच्युतः ।
MT-32-017c	ते ततः शापदोषेण कृष्णेनैव विमोहिताः ॥
MT-32-018a	मैरेयमत्ता अन्योन्यं निपात्य स्वां तनुं गताः ।
MT-32-018c	तद्‌ दृष्ट्वा बलदेवोऽपि योगेन स्वतनुं ययौ ॥
MT-32-019a	ततः परेशोऽगणितानुभावः स्वसारथिं पाण्डवानां सकाशम्‌ ।
MT-32-019c	स्वलोकयानप्रतिवेदनाय स्वस्यानु चैषां त्वरयाभ्ययातयत्‌ ॥
MT-32-020a	अथाऽसतः पिप्पलमूल ईशितुरूरुस्थितं पादतळं सुताम्रम्‌ ।
MT-32-020c	दृष्ट्वा जरा नाम ससर्ज शल्यं भक्तोऽप्यलं रोहितं शङ्कमानः ॥
MT-32-021a	अच्छेद्याभेद्यदेहस्य शल्ये पादमुपस्थिते ।
MT-32-021c	समीपमागतो व्याधो दृष्ट्वा भीतोऽपतद्‌ भुवि ॥
MT-32-022a	विप्रवाक्यं मानयानः कारयित्वाऽमुना हरिः ।
MT-32-022c	पापं मां जहि देवेति याचन्तमनयद्‌ दिवम्‌ ॥ 
MT-32-023a	पादप्रहारदोषेण तं भृगुं व्याधतां गतम्‌ ।
MT-32-023c	पश्‍चात्तापेन भत्तया च सुप्रीतस्तच्छरीरिणम्‌ ॥
MT-32-024a	स्वाज्ञाप्राप्तविमानेन दिवं निन्ये जनार्दनः ।
MT-32-024c	नीचा योनिर्नीचनीचं कर्माऽप्तं नीचकर्मतः ॥
MT-32-025a	अदुष्टत्वात्तु मनसो भक्तिलोपो न चाप्यभूत्‌ ।
MT-32-025c	भृगोरत्राबुद्धिपूर्वं नातिदोषकृदप्यभूत्‌ ॥
MT-32-026a	ततो विरिञ्चेशपुरन्दराद्याः पुनः स्तुवन्तोऽभिययुः प्रणम्य ।
MT-32-026c	कृष्णं स चाऽश्‍वेव ययौ स्वलोकं स्वतेजसा सर्वमिदं प्रकाशयन्‌ ॥
MT-32-027a	गोपालमन्त्रं भजतां फलप्रद एकेन रूपेण स भुव्यदृश्यः ।
MT-32-027c	तस्थौ द्वितीयेन च सूर्यमण्डले तृतीयमासीच्छिवपूजितं वपुः ॥
MT-32-028a	सम्पूजितं ब्रह्मलोके चतुर्थं कञ्जोद्भवेनाथ परं स्वधाम ।
MT-32-028c	समाप्नुवानं वपुरस्य पञ्चमं भक्त्यान्वयुर्देववराः स्वशत्तया ॥
MT-32-029a	तत्तेजसा ते प्रविमुष्टदृष्टयः पुरुष्टुताद्या अमितोरुदीधितेः ।
MT-32-029c	यावत्‌ स्वगम्यं त्वनुगम्य तस्थुर्निमीलिताक्षा विहतोऽर्ध्वचाराः ॥
MT-32-030a	वीन्द्रेशशेषानुगतः स्वयम्भूर्धाम प्रविष्टं तमजं प्रणम्य ।
MT-32-030c	वीन्द्रादिकैरप्ययुतः स्वपित्राऽऽश्लिष्टो रहश्‍चाकथयत्‌ तथाऽस्तौत्‌ ॥
MT-32-031a	स पूर्वरूपेण समाप्य चैक्यं विभज्य चेच्छानुसृतोऽथ रेमे ।
MT-32-031c	हरिः श्रिया ब्रह्ममुखैश्‍च मुक्तैः सम्पूज्यमानोऽमितसद्गुणात्मा ॥
MT-32-032a	ब्रह्मापि शर्वादियुतः स्वलोकं प्राप्तः पुनस्तत्र गतं च कृष्णम्‌ ।
MT-32-032c	रेमेऽभिपश्यन्‌ प्रतिपूजयंस्तं सुराश्‍च सर्वे रविबिम्बसंस्थम्‌ ॥ 
MT-32-033a	यतो न दर्शिता भ्रान्तिः प्रादुर्भावेष्वपि क्वचित्‌ ।
MT-32-033c	देहत्यागानुसारेण हरिणा तदिहाच्युतः ॥
MT-32-034a	मोहयित्वाऽसुरानन्धं तमः प्रापयितुं प्रभुः ।
MT-32-034c	चिदानन्दैकदेहोऽपि त्यक्तं देहमिवापरम्‌ ॥
MT-32-035a	सृष्ट्वा स्वदेहोपमितं शयानं भुव्यगाद्‌ दिवम्‌ ।
MT-32-035c	दारुकोक्त्या समायातः पार्थस्तमदहत्‌ तदा ॥
MT-32-036a	रौहिणेयादिकानां च शरीराणि प्रधानतः ।
MT-32-036c	दारुको विष्णुलोकं तु पुनराप यथागतम्‌ ॥
MT-32-037a	तथैव जनमोहाय प्राप्य वह्नावदृश्यताम्‌ ।
MT-32-037c	रुग्मिण्यगाद्धरेः पार्श्‍वं सत्या कृत्वा तपस्तथा ॥
MT-32-038a	चिदानन्दैकदेहे हि द्विरूपे इव ते यतः ।
MT-32-038c	एकैवातः कृष्णवत्‌ ते दुष्टान्‌ मोहयतस्तथा ॥
MT-32-039a	अन्या महामहिष्यस्तु त्यक्त्वा देहं हुताशने ।
MT-32-039c	काश्‍चित्‌ काश्‍चित्तु तपसा त्यक्तदेहा हरिं ययुः ॥
MT-32-040a	रौहिणेयादिकानां च भार्या वह्निमुखे तनुम्‌ ।
MT-32-040c	त्यक्त्वा स्वभर्तॄनेवाऽपुः सर्वा एव पतिव्रताः ॥
MT-32-041a	वसुदेवः पार्थमुखाच्छ्रुत्वैतद्‌ योगमास्थितः ।
MT-32-041c	त्यक्त्वा देहं कश्यपत्वं प्राप कृष्णानुरागतः ॥
MT-32-042a	तस्यार्जुनोऽश्‍वमेधाग्नावन्त्यकर्माकरोत्‌ तदा ।
MT-32-042c	त्यक्तदेहास्तस्य भार्या वह्नौ प्रापुस्तमेव च ॥
MT-32-043a	स्त्रियो बालांस्तथाऽऽदाय धनं चैव धनञ्जयः ।
MT-32-043c	विनिर्ययौ द्वारवत्यास्तां जग्रास च सागरः ॥
MT-32-044a	स्त्रीबालसहिते पार्थ एकस्मिन्‌ पथि गच्छति ।
MT-32-044c	शापात्‌ सुपापा आभीराः स्त्रीजनान्‌ जह्रुरुद्धताः ॥
MT-32-045a	यास्ताः षोडशसाहस्रवनिताः शतसंयुताः ।
MT-32-045c	कृष्णशापान्म्लेच्छवशं ययुर्दर्पनिमित्ततः ॥
MT-32-046a	ह्रियमाणे धने चैव वनितासु च वासविः ।
MT-32-046c	युयुत्सुर्गाण्डिवं सज्यं कृच्छ्रेणैव चकार ह ॥
MT-32-047a	क्षीणास्तस्य शरा दैवान्नास्त्राणि स्मृतिमाययुः ।
MT-32-047c	स तद्‌ दैवकृतं ज्ञात्वा संस्मरन्‌ पुरुषोत्तमम्‌ ।
MT-32-047e	निघ्नञ्छत्रून्‌ गाण्डिवेन शेषं रक्षन्‌ कुरूनगात्‌ ॥
MT-32-048a	तदा कुरुक्षेत्रगतं जगद्गुरुं सुपूर्णविज्ञानबलर्द्धिसत्सुखम्‌ ।
MT-32-048c	तमेव वासिष्ठकुलोद्वहं हरिं निरीक्ष्य दुःखेन पपात पादयोः ॥
MT-32-049a	स तेन पुंसां प्रवरेण हेतुभिः सम्बोधितोऽज्ञानतमोंशुमालिना ।
MT-32-049c	संस्थाप्य चेतः पुनरेव तस्मिन्‌ जहौ शुचः प्रायश एव धैर्यात्‌ ॥
MT-32-050a	स्त्रियो म्लेच्छहृताः कृष्णप्रेषिताद्‌ दाल्भ्यतः पुनः ।
MT-32-050c	गोविन्दैकादशीं श्रुत्वा कृत्वा सारस्वते जले ॥
MT-32-051a	निमज्ज्य वायोर्वचनात्‌ त्यक्तदेहा दिवं ययुः ।
MT-32-051c	अर्जुनस्तु कुरुक्षेत्रे हार्दिक्ययुयुधानयोः ॥
MT-32-052a	सुतौ सारस्वते चैव देशे राज्येऽभ्यषेचयत्‌ ।
MT-32-052c	अनिरुद्धसुतं वज्रं प्रियं कृष्णस्य सद्गुणम्‌ ॥
MT-32-053a	सशूरसेनेन्द्रप्रस्थराजानमकरोद्‌ वशी ।
MT-32-053c	स्त्रीबालांश्‍च धनं चैव तस्मिन्‌ संस्थाप्य फल्गुनः ॥
MT-32-054a	ययौ भ्रातॄनशेषं च वृत्तं तेषामवर्णय ।
MT-32-054c	ते चावियोगसमयं स्मरन्तो मुरवैरिणः ॥
MT-32-055a	अभ्यषिञ्चन्‌ भागवतं महाराज्ये परीक्षितम्‌ ।
MT-32-055c	स्त्रीहारिणां च म्लेच्छानां वधायैनमयोजयत्‌ ॥
MT-32-056a	कृतं च तेन तत्‌ कर्म वोढ्रा पैतामहं धुरम्‌ ।
MT-32-056c	समयं परिरक्षद्भिर्न पार्थैरेव तत्‌ कृतम्‌ ॥
MT-32-057a	वासुदेवपदा स्पृष्टभूकण्टकसमुद्धृतिः ।
MT-32-057c	समयः पाण्डवानां हि तस्यैवानुगतिः परम्‌ ॥
MT-32-058a	अनुव्रजद्भिर्विश्‍वेशं नास्माभिर्भूस्तदुज्झिता ।
MT-32-058c	भोज्या रक्ष्याऽपि वा तेषामित्येव समयः पुरा ॥
MT-32-059a	तत्र काळी भीमभार्या वैष्णवं योगमास्थिता ।
MT-32-059c	कृष्णयैकत्वमापन्ना त्यक्त्वा देहं तु मानुषम्‌ ॥
MT-32-060a	सुभद्राद्यास्तु या भार्याः पार्थानां तु तदाज्ञया ।
MT-32-060c	युयुत्सुश्‍चात्र शिक्षार्थं पौत्रस्यैवावसन्‌ पुरे ॥
MT-32-061a	सन्त्यज्य राजचिह्नानि वैष्णवं योगमास्थिताः ।
MT-32-061c	वीराध्वानं ङ्गुः सर्वे कृष्णया सह पाण्डवाः ॥
MT-32-062a	प्रागुदीचीं दिशं पूर्वं ययुस्तत्रार्जुनो धनुः ।
MT-32-062c	नात्यजल्लोभतस्तं तु समुद्रमुप पावकः ॥
MT-32-063a	दृष्ट्वा ययाचे राजानं तदुक्तः प्रास्यदम्बुधौ ।
MT-32-063c	प्रातिभाव्यं तु वरुणे निस्तीर्याग्निरदृश्यताम्‌ ॥
MT-32-064a	ययौ तेऽपि ययुः क्षिप्रं प्लवन्तः सप्तवारिधीन्‌ ।
MT-32-064c	अहोभिः सप्तभिर्योगं समारूढाः प्रदक्षिणम्‌ ॥
MT-32-065a	कृत्वा क्वचिदसज्जन्त आसेदुर्गन्धमादनम्‌ ।
MT-32-065c	अत्र नारायणक्षेत्रे तेषां तन्वोऽपतन्‌ क्रमात्‌ ॥
MT-32-066a	द्रौपदीसहदेवादिपञ्चानां तत्र मारुतिः ।
MT-32-066c	सदेहनाकानिच्छुत्वाद्‌ देहप्रपतनं हि तत्‌ ॥
MT-32-067a	तेषामिहेति याथार्थ्यं जानन्‌ पप्रच्छ धर्मजम्‌ ।
MT-32-067c	केन केनापतद्‌ देहो दोषेण न इति क्रमात्‌ ॥
MT-32-068a	मृतिकाले हि यो यस्य दोषं वक्त्यृणमोचनम्‌ ।
MT-32-068c	तस्मात्‌ स्यादुक्तदोषस्येत्याह यच्छ्रुतिरेव तत्‌ ॥
MT-32-069a	ऋणमोक्षाय सर्वेषां भीमो दोषानवादयत्‌ ।
MT-32-069c	सोऽपीच्छापतितान्‌ देहानजानञ्छुद्धकर्मणाम्‌ ॥
MT-32-070a	अपश्यन्‌ कारणं प्राह दोषान्‌ स्यादेवमित्यपि ।
MT-32-070c	राजा सम्भावनामात्रं न हि कार्यमकारणम्‌ ॥
MT-32-071a	स्वच्छन्दमृत्यवो योगाद्‌ देहानुत्सृज्य पाण्डवाः ।
MT-32-071c	कृष्णा चाऽपुः परं स्थानं यन्न यान्त्यपि देवताः ॥
MT-32-072a	इति श्रुतेर्न ते पापाद्‌ देहांस्तत्यजुरूर्जिताः ।
MT-32-072c	ऋणान्युन्मुच्य दोषोक्त्या स्वानां भीमः स्वकां तनुम्‌ ॥
MT-32-073a	तत्याज परमं ध्यायन्नाप च स्थानमुत्तमम्‌ ।
MT-32-073c	इति स्कान्दपुराणोक्तं व्यासवाक्यमृषीन्‌ प्रति ॥
MT-32-074a	भीमादृते हि चतुर्षु पक्षपातस्तु वासवौ ।
MT-32-074c	योग्य एवेति कृष्णाया न दोषः स्यात्‌ कथञ्चन ॥
MT-32-075a	नीतिरूपे वीर्यबले महान्त्येषां यतः क्रमात्‌ ।
MT-32-075c	प्राणत्वाद्‌ भोगशक्तिश्‍च न हि दोषाय मारुतेः ॥
MT-32-076a	यथास्वरूपविज्ञानमात्मन्यपि न दोषकृत्‌ ।
MT-32-076c	इति व्यासस्मृतेरेषामुक्तदोषोद्भवः कथम्‌ ॥
MT-32-077a	कदाचिदतिमानोऽपि त्रयाणामेषु जायते ।
MT-32-077c	तथाऽपि तत्फलं नैतत्‌ तारतम्यं हि मुक्तिगम्‌ ॥
MT-32-078a	गुणदोषाधिकाल्पत्वादत्रस्थमपि हि श्रुतम्‌ ।
MT-32-078c	आरब्धकर्मनाशे हि पतेद्‌ देहोऽप्यपापिनः ॥
MT-32-079a	युधिष्ठिरोऽपि हि स्वर्गं बुभुजे नैव तत्तनुः ।
MT-32-079c	अतिमानादयो दोषाः कुत एव हि मारुतेः ॥
MT-32-080a	अनादिकालतः सर्वदोषहीना गुणाधिकाः ।
MT-32-080c	सर्वजीवगणेभ्यो ये ते हि वायुत्वमाप्नुयुः ॥
MT-32-081a	ऋजवो नाम ये देवा देवानामपि देवताः ।
MT-32-081c	अभावं ह्यतिमानादेर्भीमस्याह च केशवः ॥
MT-32-082a	यत्किञ्चाऽत्मनि कल्याणं सम्भावयसि पाण्डव ।
MT-32-082c	सहस्रगुणमप्येतत्‌ त्वयि सम्भावयाम्यहम्‌ ॥
MT-32-083a	इति तस्माद्‌ यथा युद्धे धर्महानिममन्यत ।
MT-32-083c	एवमत्राप्यधर्मेण देहपातं नृपोऽब्रवीत्‌ ॥
MT-32-084a	पूज्येभ्यः पूर्वमेवैषां देहपातमभीप्सताम्‌ ।
MT-32-084c	तत्कामाद्‌ देहपातोऽभून्न पापान्मुच्यतां यथा ॥
MT-32-085a	न हि पापफलान्मुक्तौ देहपातः कथञ्चन ।
MT-32-085c	किन्तु कर्मक्षयादेव तथा सर्वत्र निश्‍चितः ॥
MT-32-086a	तेषु स्वलोकान्‌ प्राप्तेषु धर्मजश्चाऽत्मना सह ।
MT-32-086c	ययौ पुरो देवरथस्तदाऽस्यावततार ह ॥
MT-32-087a	रथमारुहेति कथितो रथिना पुरतः शुनः ।
MT-32-087c	आरोहमब्रवीन्नैतद्‌ युक्तमित्याह सोऽपि तु ॥
MT-32-088a	नाऽरुहेयं विना श्‍वानमिति तेन स्थिरोदिते ।
MT-32-088c	स्वरूपं दर्शयामास धर्मो ह्याप्तः श्‍वरूपताम्‌ ॥
MT-32-089a	आनृशंस्यपरत्वेन कीर्तिमेवाऽत्मनो वृषः ।
MT-32-089c	ख्यापयामास कौन्तेयरूपिणो धर्मसूक्तिभिः ॥
MT-32-090a	ततः स रथमारुह्य लोकानामुत्तरोत्तरम्‌ ।
MT-32-090c	अतिक्रम्याखिलान्‌ राज्ञो जगाम श्रीपतिप्रियः ॥
MT-32-091a	सर्वेषामुत्तरं लोकमैन्द्रं प्राप्येदमेव ते ।
MT-32-091c	स्थानमित्युदितो देवैर्दुर्योधनमवैक्षत ॥
MT-32-092a	सभ्रातृकं ज्वलन्तं च सर्वेषामुपरि स्थितम्‌ ।
MT-32-092c	तं दृष्ट्वा परमक्रुद्धो निमील्य नयने शुभे ॥
MT-32-093a	भ्रातरो मे क्व कृष्णा च सकर्णाः क्व च बान्धवाः ।
MT-32-093c	धृष्टद्युम्नादयः पुत्रा हैडिम्बाद्याश्‍च सर्वशः ॥
MT-32-094a	यादवाश्‍चेति पप्रच्छ देवांस्ते च तमब्रुवन्‌ ।
MT-32-094c	किं ते तैः स्वकृतं कर्म भुज्यतेऽत्र न चापरैः ॥
MT-32-095a	इत्युक्त आह पापोऽयं पृथिवीक्षयकारकः ।
MT-32-095c	सर्वातिशङ्की मित्रध्रुङ्‌ नारायणपराङ्मुखः ॥
MT-32-096a	नास्तिकोऽतिशठः क्रूरो द्वेष्टा विष्णोश्‍च तद्भुवाम्‌ ।
MT-32-096c	कथं दुर्योधनः स्थानं सर्वोत्तममवाप्तवान्‌ ॥
MT-32-097a	कथं च सर्वधर्मज्ञा नारायणपरायणाः ।
MT-32-097c	संस्थिताः परमे धर्मे दृश्यन्तेऽत्र न मत्प्रियाः ॥
MT-32-098a	यत्र सन्तस्तु ते सन्ति तत्र स्थातव्यमेव मे ।
MT-32-098c	निरयेऽपि न चात्रापि नानेन सह पापिना ॥
MT-32-099a	अस्य वीरतमस्येदं धार्तराष्ट्रस्य युज्यते ।
MT-32-099c	इत्युक्ता देवता दूतं स्वानां सन्दर्शनार्थिनः ॥
MT-32-100a	राज्ञः सम्प्रेषयामासुस्तत्सन्दर्शितवर्त्मना ।
MT-32-100c	दुर्गन्धेन सुकृच्छ्रेण तमसा प्रावृतेन च ॥
MT-32-101a	गत्वैव कियतीं भूमिं तद्दुर्गन्धासहो नृपः ।
MT-32-101c	इच्छन्‌ निवर्तनं तत्र स्वानां वाच इवाशृणोत्‌ ॥
MT-32-102a	क्षणं तिष्ठ महाराज सन्निधानबलात्‌ तव ।
MT-32-102c	वेदना नो न महतीत्येतच्छ्रुत्वा युधिष्ठिरः ॥
MT-32-103a	के यूयमिति पप्रच्छ दीनध्वनिविशङ्कितः ।
MT-32-103c	भीमोऽहमर्जुनः कर्ण इत्याद्युक्तमिवाशृणोत्‌ ॥
MT-32-104a	श्रुत्वा तत्‌ कृपयाऽऽविष्टः शोकामर्षसमन्वितः ।
MT-32-104c	आह दूत यथेष्टं त्वं गच्छ नाहमितो व्रजे ॥
MT-32-105a	न च स्वर्गेण मे कार्यं त्यक्त्वा स्वजनमीदृशम्‌ ।
MT-32-105c	इत्युक्तः प्रङ्गौ दूतस्तस्थावेव युधिष्ठिरः ॥
MT-32-106a	ततोऽत्र देवाः पुरुहूतपूर्वकाः समाययुः स्नेहवशाद्‌ यधिष्ठिरे ।
MT-32-106c	तेष्वागतेष्वेव न तत्र वाचो दीना न दुर्गन्धतमोऽप्यपश्यत्‌ ॥
MT-32-107a	स्वर्गोत्तमं देशमपश्यदेतमभ्रान्तचेताः स युधिष्ठिरस्तदा ।
MT-32-107c	आहात्र धर्मः पुनरात्मसद्यशः प्रकाशयन्‌ पाण्डुसुताभिधं स्वम्‌ ॥
MT-32-108a	धर्माद्‌ विशिष्टा हि सदाऽनृशंसता दृष्टा च सा त्वय्यधिका त्रिशो मया ।
MT-32-108c	शक्रोऽप्युवाचैनमिदं मृषा ते प्रदर्शितं द्रोणकृते मृषागिरः ॥
MT-32-109a	कृच्छ्रादिदं ते कथितं न चातिविस्रम्भ आसीत्‌ तव कृष्णवाक्ये ।
MT-32-109c	नह्याज्ञया वासुदेवस्य किञ्चित्पापं भवेत्सर्वविधर्मिणोऽपि ॥
MT-32-110a	ब्रह्मापरोक्ष्येऽपि विकर्म सूचकं प्रारब्धपापस्य विषाशनं यथा ।
MT-32-110c	पश्यात्र भीमप्रमुखान्‌ सुखस्थान्‌ सम्पूज्यमानांस्त्रिदशैः सुरूपान् ॥
MT-32-111a	कुतः परब्रह्मदृशां सुशुद्धसत्कर्मणां कृष्णपरायणानाम्‌ ।
MT-32-111c	परेण योगेन विसृष्टतन्वां दुःखं भवेद्‌ देववराधिपानाम्‌ ॥
MT-32-112a	एते हि देवप्रवराः पृथिव्यां जाता भुवो भारजिहीर्षुमीशम्‌ ।
MT-32-112c	प्रतोष्य तद्भावितबुद्धिकर्मभिः पुनश्‍च तेनैव सहाऽपिरे दिवम्‌ ॥
MT-32-113a	न ते नृपाद्यापि हि मानुषो गतो भावस्ततो द्वेष्टि सुयोधनादीन्‌ ।
MT-32-113c	निमज्ज्य तद्‌ विष्णुपदोदकेऽत्र विसृज्य देहं भज देवभावम्‌ ॥
MT-32-114a	सुयोधनाद्या यदिमे सुपापा आरब्धकर्मक्षयमाप्य नित्ये ।
MT-32-114c	निःशेषसौख्योज्झितनित्यदुःखेऽवशाः पतिष्यन्त्यपुनर्निवृत्ताः ॥
MT-32-115a	देवांशजा ये तु समस्तशस्ते स्वमूलरूपं समवाप्य काले ।
MT-32-115c	स्वतारतम्यानुसृतां विमुक्तिं प्राप्स्यन्ति नात्रापि विचार्यमस्ति ॥
MT-32-116a	इत्युक्त आश्‍वेव निमज्य गङ्गां धर्मात्मजस्तत्र विसृज्य देहम्‌ ।
MT-32-116c	सद्यो बभौ दैवमवाप्य कायं विसृष्टरोषादिसमस्तदोषः ॥
MT-32-117a	स तु प्रपश्यन्‌ स्वजनं समस्तं स्वमूलरूपातिसमीपसंस्थम्‌ ।
MT-32-117c	ददर्श भीमं च मरुत्समीपे मध्ये ज्वलन्तं मरुतां गणस्य ॥
MT-32-118a	ददर्श कृष्णामपि तत्समीपे श्रिया ज्वलन्तीं समतीत्य चान्याः ।
MT-32-118c	स्प्रष्टुं च संस्कारवशादियेष निषिध्य तं प्राह सुराधिराजः ॥
MT-32-119a	एषा हि साक्षाज्जगतां प्रियस्य प्राणात्मनो जीववरेश्‍वरस्य ।
MT-32-119c	प्राणप्रिया श्रीरिति नाम यस्याः शमात्मकेऽस्मिन्‌ रमते यदेषा ॥
MT-32-120a	युष्मच्चतुर्देहगतस्य वायोर्वायुप्रिया भीमतनोस्तथैव ।
MT-32-120c	भोगाय सृष्टा पुरुषोत्तमेन युष्मत्प्रियार्थं भवतां च दारैः ॥
MT-32-121a	प्रीतिस्ततो ह्यभ्यधिका बभूव भीमस्य चास्यास्तदनु स्म पार्थे ।
MT-32-121c	ततो भवत्स्वेव यथाक्रमेण गुणानुसारेण समीरणस्य ॥
MT-32-122a	इदा हि सा शुद्धतनुः प्रजाता शच्यादियोगापगताग्र्यदेहा ।
MT-32-122c	यूयं च सर्वे मरुतो विशेषसंयोगहीनाः स्वशरीरसंस्थाः ॥
MT-32-123a	स्पर्शेऽपि नास्याः पवमानपत्न्याः सुपूतताऽलं भवतामिदानीम्‌ ।
MT-32-123c	न चोत्तरत्रापि भवेत्‌ कथञ्चिद्‌ दिवौकसां मानुषदेहिनो यथा ॥
MT-32-124a	इतीरितं तं प्रतिसन्निवृत्तं विनाशयन्‌ मानुषवासनां स्वयम्‌ ।
MT-32-124c	समाश्लिषच्छुद्धतनुः स्तनोत्थो धर्मो हरेः सोऽभवदाशु तत्समः ॥
MT-32-125a	ततस्तु पार्था अखिलाः स्वमूलरूपैः सहैवाऽविविशुर्मुदाऽन्विताः ।
MT-32-125c	स्वीयानि धामानि ततोऽप्यनूनभोगाः सदा सन्न्यवसंश्‍च तत्र ॥
MT-32-126a	तत्रापि कृष्णेन समागमोऽभूत्‌ पुरेव तेषामतितत्पराणाम्‌ ।
MT-32-126c	चिक्रीड एभिः सहितस्तथैव कृष्णोऽपि तद्वत्‌ सरथोऽर्जुनेन ॥
MT-32-127a	अन्ये च देवांशभावाः समस्ताः स्वमूलरूपैक्यमवापुराशु ।
MT-32-127c	कर्मक्षयादेव सुरेतरास्तु पुण्यक्षयं प्राप्य भुवि प्रजाताः ॥
MT-32-128a	चतुःसहस्रं त्रिशतोत्तरं ते संवत्सराणामनुभूय दिव्यान्‌ ।
MT-32-128c	भोगान्‌ नरत्वेऽपि सदेश्‍वरोऽहमसज्जगच्चेति धियाऽऽप्नुवंस्तमः ॥
MT-32-129a	दुःखेऽपि तेषामिह तारतम्यं कलेः परं दुःखमिहाखिलाच्च ।
MT-32-129c	यथा विरिञ्चस्य सुखं परं स्यान्मुक्तौ हरिद्वेषकृतो विशेषः ॥
MT-32-130a	केचित्‌ पिशाचासुरराक्षसत्वमवाप्य विष्णोरपि तत्पराणाम्‌ ।
MT-32-130c	द्वेषात्‌ तमोऽन्धं त्वरया समाप्नुयुः देवाः स्वकाले निजयोग्यमुक्तिम्‌ ॥
MT-32-131a	चतुःसहस्रे त्रिशतोत्तरे गते संवत्सराणां तु कलौ पृथिव्याम्‌ ।
MT-32-131c	जातः पुनर्विप्रतनुः स भीमो दैत्यैर्निगूढं हरितत्वमाह ॥
MT-32-132a	तदैव कृष्णाऽपि भुवि प्रजाता प्रीत्यै हरेरन्धतमस्यपातयत्‌ ।
MT-32-132c	महासुरान्‌ विष्णुपरार्जुनाद्याः कृते प्रजाता हरितोषणाय ।
MT-32-132e	पुनश्‍च ते स्थानमवाप्य सर्वे स्वीयं परान्ते तु विमुक्तिमाप्नुयुः ॥
MT-32-133a	वायुत्वमाप्तः सहनूमदंशो ब्राह्मं पदं प्राप्य वृकोदरश्‍च ।
MT-32-133c	वागीश्‍वरीत्वं गतयैव कृष्णया सहैव मुक्तिं गमिताऽखिलोत्तमाम्‌ ॥
MT-32-134a	भुवि द्युलोके च विरिञ्चतायां मुक्तौ च ताभ्यामधिकं समस्तात्‌ ।
MT-32-134c	सन्तोष्यते पूर्णगुणो रमेशः सदैव नित्योर्जिततद्रतिभ्याम्‌ ॥
MT-32-135a	भूषन्‌ न योऽधि बभ्रूषु नम्नते बळित्था तद्‌ वपुषे धायि दर्शतम्‌ ।
MT-32-135c	तां सु ते कीर्तिं मघवन्‌ महित्वा इत्यादिसूक्तानि च तत्प्रमाणम्‌ ॥
MT-32-136a	अन्यानि वाक्यानि च वैदिकानि सपञ्चरात्रोक्तिपुराणकानि ।
MT-32-136c	पृष्टश्‍च भीष्मोऽत्र युधिष्ठिरेणैतन्मोक्षधर्मेष्वपि किञ्चिदाह ॥
MT-32-137a	एवं प्रयातेषु सकेशवेषु स्वानेव लोकान्‌ यदुपाण्डवेषु ।
MT-32-137c	परीक्षिदाद्यास्तु तदन्वयोत्था व्यासानुशिष्टाः पृथिवीमरक्षन्‌ ॥
MT-32-138a	तैः क्षेमकान्तैरिह भारतादिशास्त्राणि शृण्वद्भिरशेषविद्भिः ।
MT-32-138c	व्यासप्रभावाच्च कलौ च धर्मो ज्ञानं च सुत्रातमगान्न नाशम्‌ ॥
MT-32-139a	संवत्सराणां तु सहस्रके गते प्राप्तेषु विद्यामखिलेषु सत्सु ।
MT-32-139c	दग्धाः पुरा ये त्रिपुरं घ्नतैव रुद्रेण जाताः पृथिवीतले ते ॥
MT-32-140a	अदर्शनं सर्वमुनीन्द्रवृन्दैः सहैव सज्ज्ञानमहानिदाने ।
MT-32-140c	व्यासे प्रयातेऽपि सुतत्वविद्या तत्सम्प्रदायादपि तैरवाप्ता ॥
MT-32-141a	उत्सादितत्वात्तु दुरागमानां तत्सम्प्रदायस्य च नाशितत्वात्‌ ।
MT-32-141c	प्रसारितत्वाच्च सदागमानां पापा अपि ज्ञानमवापुरेतत्‌ ॥
MT-32-142a	शुना पुरोडाशमिवावलीढं वेदश्रुतिं वाऽन्त्यजनैरवाप्ताम्‌ ।
MT-32-142c	अनन्तदुःखाप्तिसुयोग्यदैत्यैर्विद्यामवाप्तां तु न सेहिरे सुराः ॥
MT-32-143a	नावाग्गतिः क्वापि सुवेदिनां भवेत्‌ प्राप्यं सुखं नित्यमवश्यमेभिः ।
MT-32-143c	प्राप्यं तमोऽन्धं त्वसुरैर्न मुक्तिः कदाचिदाप्येतदचिन्तयन्‌ सुराः ॥
MT-32-144a	ज्ञानप्रदानाय सतां तदन्यज्ञानप्रणाशाय च विष्णुनैते ।
MT-32-144c	क्लृप्तास्ततस्ते सविरिञ्चशर्वा विज्ञापयामासुरुपेत्य विष्णुम्‌ ॥
MT-32-145a	क्षीरोदधेरुत्तरतीरविष्ठितैरभिष्टुतः सुष्टुतिभिः पुरुष्टुतः ।
MT-32-145c	प्रदाय तेषामभयं रमापतिः क्षणादभूच्चारुतमाकृतिः शिशुः ॥
MT-32-146a	यस्त्रैपुराणां प्रथमोऽत्र जातः शुद्धोदनेत्येव जिनेति चोक्तः ।
MT-32-146c	क्षेत्रे गयाख्येऽस्य शिशुं प्रजातं सम्प्रास्य दूरेऽत्र बभूव विष्णुः ॥
MT-32-147a	अजानमानाः स्वशिशुं गतं तं शिशुं हरिं वीक्ष्य निजं स्म मेनिरे ।
MT-32-147c	तेषां तदा वैदिककर्म वीक्ष्य सम्प्राहसत्‌ तद्वपुषैव केशवः ॥
MT-32-148a	जातमात्रं प्रहसन्तमीक्ष्य सुविस्मितैः पृष्ट उवाच विष्णुः ।
MT-32-148c	बुद्धोऽहमित्येव सुनित्यबोधाज्जगाद चैषामथ बुद्धदर्शनम्‌ ॥
MT-32-149a	तथाऽप्यविश्‍वासमेवक्ष्य तेषां सस्मार देवानखिलान्‌ जनार्दनः ।
MT-32-149c	विज्ञाय ते तस्य मनोगतं निजान्‌ प्रचिक्षिपुर्हेतिगणानमुष्मिन्‌ ॥
MT-32-150a	स जातमात्रः शिवपूर्वकाणां शूलादिहेतीरखिला निगीर्य ।
MT-32-150c	दैत्यातिमोहाय निजं च चक्रं स्वमुक्तमाश्‍वेव वशी समग्रहीत् ॥
MT-32-151a	तदासनत्वेन विधाय तस्मिन्‌ समास्थितं देवगणाः प्रणम्य ।
MT-32-151c	जग्मुः स्वधामानि वचांसि चास्य स्वीचक्रुराश्‍वेव जिनादिदैत्याः ॥
MT-32-152a	ते ज्ञानधर्मावपहाय पापा विमोहिता देववरेण सर्वे ।
MT-32-152c	जग्मुस्तमोऽन्धं क्षणिकं समस्तं ज्ञानं न सच्चेति दृढं स्मरन्तः ॥
MT-32-153a	नारायणोऽप्याप्य सुरेन्द्रवृन्दं वृत्तं च तेषामखिलं निगद्य ।
MT-32-153c	पृष्टश्‍च तैराह निजं हृदिस्थं बौद्धागमार्थं सृतिबन्धमोचनम्‌ ॥
MT-32-154a	क्षणादयं क्षणिकास्तद्विशेषा यतः प्रयान्त्येव निसर्गतोऽखिलाः ।
MT-32-154c	ततः स्थिरत्वेऽपि विशेषसंश्रयादुक्तं क्षणस्थायि मया समस्तम्‌ ॥
MT-32-155a	तद्वान्‌ विशेषश्‍च यतो न भिन्नौ सदा स्वनिर्वाहकशक्तियुक्तौ ।
MT-32-155c	अतः क्षणस्थायि समस्तमेतत्‌ स्थिरात्मकं चेति हि नास्ति भेदः ॥
MT-32-156a	ज्ञोऽहं सदैकः परमो मयैतत्‌ सदाऽननीयं हि यतोऽस्वतन्त्रम्‌ ।
MT-32-156c	ज्ञानात्मकं विश्‍वमतो मयोक्तं जडस्वरूपं च किमु स्म चेतनम्‌ ॥
MT-32-157a	शंशीलकोऽहं यत एव चोच्चः शूनामकस्तद्धि मया निधेयम्‌ ।
MT-32-157c	शून्याभिधं दोषविरुद्धरूपो दोषोज्झितोऽन्यस्त्वखिलादनामा ॥
MT-32-158a	एनैव साध्यं त्वसदेव नामतस्त्वभाव एनैव भवेद्‌ यतस्तत्‌ ।
MT-32-158c	इत्यादि बोद्धव्यमिदं समस्तं मयोदितं क्वापि न हेयमस्ति ॥
MT-32-159a	इत्यादि देवान्‌ प्रतिबोधयंश्‍च देवैः सहोवास स बुद्धदेवः ।
MT-32-159c	गत्वा स्वधामाप्यपरेण रूपेणास्ते पृथक्‌ चैकतनुर्यथेष्टम्‌ ॥
MT-32-160a	ततस्तु बुद्धोदितपक्षसंस्थो जिनोऽपि चक्रे मतमन्यदेव ।
MT-32-160c	बौद्धेन जैनेन मतेन चैव दैत्यांशकाः प्रीतिमगुः समस्ताः ॥
MT-32-161a	प्रशान्तविद्येत्यभिधं तथाऽन्यद्‌ बुद्धोक्तशास्त्रं त्रिदशा अवाप्य ।
MT-32-161c	तोषं ययुर्वेदसमस्तसारं यामास्थितानामचिरेण मुक्तिः ॥
MT-32-162a	अन्ये मनुष्या अपि भारताद्यं सत्सम्प्रदायं परिगृह्य विष्णुम्‌ ।
MT-32-162c	यजन्त आपुः परमां गतिं तन्न सेहिरे क्रोधवशादिदैत्याः ॥
MT-32-163a	शैवं तपस्ते विपुलं विधाय जगद्विमोहोर्जितशक्तिमस्मात्‌ ।
MT-32-163c	प्राप्य प्रजाता भुवि मोहनं च चक्रुः कुतर्कैरभिदां वदन्तः ॥
MT-32-164a	तेषां प्रपाताय सतां च मुक्त्यै जन्माऽस भीमस्य यदुक्तमत्र ।
MT-32-164c	दुर्गा पुनर्विप्रकुलेऽवतीर्णा हनिष्यति व्रातमथासुराणाम्‌ ॥
MT-32-165a	ततः कलेरन्तमवाप्य धर्मज्ञानादिकल्याणगुणप्रहीने ।
MT-32-165c	लोके विरिञ्चत्रिपुरघ्नशक्रपूर्वाः पयोब्धिं त्रिदशाः प्रजग्मुः ॥
MT-32-166a	नारायणस्तैः स्तुतिपूर्वमर्थितो भवाय लोकस्य स शम्फळाख्ये ।
MT-32-166c	ग्रामे मुनेर्विष्णुयशोऽभिधस्य गृहे बभूवाऽविरचिन्त्यशक्तिः ॥
MT-32-167a	कलेस्तु कात्कारत एष कल्की ज्ञानं कलं कं सुखमेव तद्वान्‌ ।
MT-32-167c	कल्कीति वा तेन समस्तदस्युविनाशनं तेन दिनाद्‌ व्यधायि ॥
MT-32-168a	अधर्मवृत्तं विमुखं हरेश्‍च निहत्य निःशेषजनं तुरङ्गी ।
MT-32-168c	संस्थापयामास स धर्मसेतुं ज्ञानं स्वभक्तिं च निजप्रजासु ॥
MT-32-169a	इत्याद्यनन्तानि हरेरुदारकर्माणि रूपाणि च सद्गुणाश्‍च ।
MT-32-169c	नित्यव्यपेताखिलदोषकस्य ब्रह्मेत्यनन्तेति च नाम येन ॥
MT-32-170a	आनन्दतीर्थाख्यमुनिः सुपूर्णप्रज्ञाभिधो ग्रन्थमिमं चकार ।
MT-32-170c	नारायणेनाभिहितो बदर्यां तस्यैव शिष्यो जगदेकभर्तुः ॥
MT-32-171a	यस्तत्प्रसादादखिलांश्‍च वेदान्‌ सपञ्चरात्रान्‌ सरहस्यसङ्ग्रहान्‌ ।
MT-32-171c	वेदेतिहासांश्‍च पुराणयुक्तान्‌ यथावदन्या अपि सर्वविद्याः ॥
MT-32-172a	समस्तशास्त्रार्थविनिर्णयोऽयं विशेषतो भारतवर्त्मचारी ।
MT-32-172c	ग्रन्थः कृतोऽयं जगतां जनित्रं हरिं गुरुं प्रीणयताऽमुनैव ॥
MT-32-173a	विनिर्णयो नास्त्यमुना विना यद्‌ विप्रस्थितानामिव सर्ववाचाम्‌ ।
MT-32-173c	तद्‌ ब्रह्मसूत्राणि चकार कृष्णो व्याख्याऽथ तेषामयथाकृतान्यैः ॥
MT-32-174a	निगूहितं यत्‌ पुरुषोत्तमत्वं सूत्रोक्तमप्यत्र महासुरेन्द्रैः ।
MT-32-174c	जीवेश्‍वरैक्यं प्रवदद्भिरुग्रैर्व्याख्याय सूत्राणि चकार चाऽविः ॥
MT-32-175a	व्यासाज्ञया भाष्यवरं विधाय पृथक्पृथक्‌ चोपनिषत्सुभाष्यम्‌ ।
MT-32-175c	कृत्वाऽखिलान्यं पुरुषोत्तमं च हरिं वदन्तीति समर्थयित्वा ॥
MT-32-176a	तनुस्तृतीया पवनस्य सेयं सद्भारतार्थप्रतिदीपनाय ।
MT-32-176c	ग्रन्थं चकारेममुदीर्णविद्या यस्मिन्‌ रमन्ते हरिपादभक्ताः ॥
MT-32-177a	तृतीयमस्य वृषभस्य दोहसे दशप्रमतिं जनयन्त योषणः ।
MT-32-177c	निर्यदीं बुध्नान्महिषस्य वर्पस ईशानासः शवसा क्रन्त सूरयः ॥
MT-32-178a	यदीमनु प्रदिवो मध्व आधवे गुहा सन्तं मातरिश्‍वा मथायति ।
MT-32-178c	इत्यादिवाक्योक्तमिदं समस्तं तथा पुराणेषु च पञ्चरात्रे ॥
MT-32-179a	अत्रोदिता याश्‍च कथाः समस्ता वेदेतिहासादिविनिर्णयोक्ताः ।
MT-32-179c	तस्मादयं ग्रन्थवरोऽखिलानां धर्मादिमोक्षान्तपुमर्थहेतुः ।
MT-32-179e	किं वोदितैरस्य गुणैस्ततोऽन्यैर्नारायणः प्रीतिमुपैत्यतोऽलम्‌ ॥
MT-32-180a	यः सर्वगुणसम्पूर्णः सर्वदोषविवर्जितः ।
MT-32-180c	प्रीयतां प्रीत एवालं विष्णुर्मे परमः सुहृत्‌ ॥

इति श्रीमदानन्दतीर्थभगवत्पादविरचिते श्रीमहाभारततात्पर्यनिर्णये पाण्डवस्वर्गारोहणं नाम द्वात्रिंशोऽध्यायः ॥ 32 ॥
