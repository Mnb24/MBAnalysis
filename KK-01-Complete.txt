नारायणं नमस्कृत्य नरं चैव नरोत्तमम् ।	KK-01-01-001-001a
देवीं सरस्वतीं चैव(व्यासं) ततो जयमुदीरयेत् ॥	KK-01-01-001-001c
'नारायणं सुरगुरुं जगदेकनाथं भक्तप्रियं सकललोकनमस्कृतं च ।	KK-01-01-001-002a
त्रैगुण्यवर्जितमजं विभुमाद्यमीशं वन्दे भवघ्नममरासुरसिद्धवन्द्यम्' ॥	KK-01-01-001-002c
'नमो धर्माय महते नमः कृष्णाय वेधसे ।	KK-01-01-001-003a
ब्राह्मणेभ्यो नमस्कृत्य धर्मान्वक्ष्यामि शाश्वतान्' ॥	KK-01-01-001-003c
ओं नमो भगवते वासुदेवाय । ओं नमः पितामहाय । ओं नमः प्रजापतिभ्यः ।	KK-01-01-001-004a
ओं नमः कृष्णद्वैपायनाय ।ओं नमः सर्वविघ्नविनायकेभ्यः ॥	KK-01-01-001-004c
रोमहर्षणपुत्र उग्रश्रवाः सौतिः पौराणिको नैमिशारण्ये शौनकस्य कुलपतेर्द्वादशवार्षिके सत्रे 	KK-01-01-001-005A
सुखासीनानभ्यगच्छद्ब्रह्मर्षीन्संशितव्रतान् ।	KK-01-01-001-006a
विनयावनतो भूत्वा कदाचित्सूतनन्दनः ॥	KK-01-01-001-006c
तमाश्रममनुप्राप्य नैमिशारण्यवासिनः ।	KK-01-01-001-007a
'उवाच तानृषीन्सर्वान्धन्यो वोऽस्म्यद्य दर्शनात् ॥ 	KK-01-01-001-007c
वेद वैयासिकीः सर्वाः कथा धर्मार्थसंहिताः ।	KK-01-01-001-008a
वक्ष्यामि वो द्विजश्रेष्ठाः शृण्वन्त्वद्य तपोधनाः ॥	KK-01-01-001-008c
तस्य तद्वचनं श्रुत्वा नैमिशारण्यवासिनः ।'	KK-01-01-001-009a
चित्राः श्रोतुं कथास्तत्र परिवव्रुस्तपस्विनः ॥	KK-01-01-001-009c
अभिवाद्य मुनींस्तांस्तु सर्वानेव कृताञ्जलिः ।	KK-01-01-001-010a
अपृच्छत्स तपोवृद्धिं सद्भिश्चैवाभिपूजितः ॥	KK-01-01-001-010c
अथ तेषूपविष्टेषु सर्वेष्वेव तपस्विषु ।	KK-01-01-001-011a
निर्दिष्टमासनं भेजे विनयाद्रौमहर्षणिः ॥	KK-01-01-001-011c
सुखासीनं ततस्तं तु विश्रान्तमुपलक्ष्य च ।	KK-01-01-001-012a
अथापृच्छदृषिस्तत्र कश्चित्प्रस्तावयन्कथाः ॥	KK-01-01-001-012c
कुत आगम्यते सौते क्वचायं विहृतस्त्वया ।	KK-01-01-001-013a
कालः कमलपत्राक्ष शंसैतत्पृच्छतो मम ॥	KK-01-01-001-013c
एवं पृष्टोऽब्रवीत्सम्यग्यथावद्रौमहर्षणिः ।	KK-01-01-001-014a
वाक्यं वचनसम्पन्नस्तेषां च चरिताश्रयम् ॥	KK-01-01-001-014c
तस्मिन्सदसि विस्तीर्णे मुनीनां भावितात्मनाम् ।	KK-01-01-001-015a
सौतिरुवाच ।	KK-01-01-001-015
जनमेजयस्य राजर्षेः सर्पसत्रे महात्मनः ॥	KK-01-01-001-015c
समीपे पार्थिवेन्द्रस्य सम्यक्पारिक्षितस्य च ।	KK-01-01-001-016a
कृष्णद्वैपायनप्रोक्ताः सुपुण्या विविधाः कथाः ॥	KK-01-01-001-016c
कथिताश्चापि विधिवद्या वैशम्पायनेन वै ।	KK-01-01-001-017a
श्रुत्वाऽहं ता विचित्रार्था महाभारतसंश्रिताः ॥	KK-01-01-001-017c
बहूनि सम्परिक्रम्य तीर्थान्यायतनानि च ।	KK-01-01-001-018a
समन्तपञ्चकं नाम पुण्यं द्विजनिषेवितम् ॥	KK-01-01-001-018c
गतवानस्मि तं देशं युद्धं यत्राभवत्पुरा ।	KK-01-01-001-019a
कुरूणां पाण्डवानां च सर्वेषां महीक्षिताम् ॥	KK-01-01-001-019c
दिदृक्षुरागतस्तस्मात्समीपं भवतामिह ।	KK-01-01-001-020a
आयुष्मन्तः सर्व एव ब्रह्मभूता हि मे मताः । 	KK-01-01-001-020c
अस्मिन्यज्ञे महाभागाः सूर्यपावकवर्चसः ॥	KK-01-01-001-020e
कृताभिषेकाः शुचयः कृतजप्या हुताग्नयः ।	KK-01-01-001-021a
भवन्त आसते स्वस्था ब्रवीमि किमहं द्विजाः ॥	KK-01-01-001-021c
पुराणसंहिताः पुण्याः कथा धर्मार्थसंश्रिताः ।	KK-01-01-001-022a
इतिवृत्तं नरेन्द्राणामृषीणां च महात्मनाम् ॥	KK-01-01-001-022c
ऋषय ऊचुः ।	KK-01-01-001-023
द्वैपायनेन यत्प्रोक्तं पुराणं परमर्षिणा ।	KK-01-01-001-023a
सुरैर्ब्रह्मर्षिभिश्चैव श्रुत्वा यदभिपूजितम् ॥	KK-01-01-001-023c
तस्याख्यानवरिष्ठस्य विचित्रपदपर्वणः ।	KK-01-01-001-024a
सूक्ष्मार्थन्याययुक्तस्य वेदार्थैर्भूषितस्य च ॥	KK-01-01-001-024c
भारतस्येतिहासस्य पुण्यां ग्रन्थार्थसंयुताम् ।	KK-01-01-001-025a
संस्कारोपगतां ब्राह्मीं नानाशास्त्रोपबृंहिताम् ॥	KK-01-01-001-025c
जनमेजयस्य यां राज्ञो वैशम्पायन उक्तवान् ।	KK-01-01-001-026a
यथावत्स ऋषिः पृष्टः सत्रे द्वैपायनाज्ञया ॥	KK-01-01-001-026c
वेदैश्चतुर्भिः संयुक्तां व्यासस्याद्भुतकर्मणः ।	KK-01-01-001-027a
संहितां श्रोतुमिच्छामः पुण्यां पापभयापहाम् ॥	KK-01-01-001-027c
सौतिरुवाच ।	KK-01-01-001-028
आद्यं पुरुषमीशानं पुरुहूतं पुरुष्टुतम् ।	KK-01-01-001-028a
ऋतमेकाक्षरं ब्रह्म व्यक्ताव्यक्तं सनातनम् ॥	KK-01-01-001-028c
असच्च सच्चैव च यद्विश्वं सदसतः परम् । 	KK-01-01-001-029a
परावराणां स्रष्टारं पुराणं परमव्ययम् ॥	KK-01-01-001-029c
मङ्गल्यं मङ्गलं विष्णुं वरेण्यमनघं शुचिम् ।	KK-01-01-001-030a
नमस्कृत्य हृषीकेशं चराचरगुरुं हरिम् ॥	KK-01-01-001-030c
महर्षेः पूजितस्येह सर्वलोकैर्महात्मनः ।	KK-01-01-001-031a
प्रवक्ष्यामि मतं पुण्यं व्यासस्याद्भुतकर्मणः ॥	KK-01-01-001-031c
'नमो भगवते तस्मै व्यासायामिततेजसे ।	KK-01-01-001-032a
यस्य प्रसादाद्वक्ष्यामि नारायणकथामिमाम् ॥	KK-01-01-001-032c
सर्वाश्रमाभिगमनं सर्वतीर्थावगाहनम् ।	KK-01-01-001-033a
न तथा फलदं सूते नारायणकथा यथा ॥	KK-01-01-001-033c
नास्ति नारायणसमं न भूतं न भविष्यति ।	KK-01-01-001-034a
एतेन सत्यवाक्येन सर्वार्थान्साधयाम्यहम्' ॥	KK-01-01-001-034c
आचख्युः कवयः केचित्सम्प्रत्याचक्षते परे ।	KK-01-01-001-035a
आख्यास्यन्ति तथैवान्य इतिहासमिमं भुवि ॥	KK-01-01-001-035c
इदं तु त्रिषु लोकेषु महज्ज्ञानं प्रतिष्ठितम् ।	KK-01-01-001-036a
विस्तरैश्च समासैश्च धार्यते यद्द्विजातिभिः ॥	KK-01-01-001-036c
अलङ्कृतं शुभैः शब्दैः समयैर्दिव्यमानुषैः ।	KK-01-01-001-037a
छन्दोवृत्तैश्च विविधैरन्वितं विदुषां प्रियम् ॥	KK-01-01-001-037c
तपसा ब्रह्मचर्येण व्यस्य वेदं सनातनम् ।	KK-01-01-001-038a
इतिहासमिमं चक्रे पुण्यं सत्यवतीसुतः ॥	KK-01-01-001-038c
'पुण्ये हिमवतः पादे मेध्ये गिरिगुहालये ।	KK-01-01-001-039a
विशोध्य देहं धर्मात्मा दर्भसंस्तरमाश्रितः ॥	KK-01-01-001-039c
शुचिः सनियमो व्यासः शान्तात्मा तपसि स्थितः ।	KK-01-01-001-040a
भारतस्येतिहासस्य धर्मेणान्वीक्ष्य तां गतिम् ॥ 	KK-01-01-001-040c
प्रविश्य योगं ज्ञानेन सोऽपश्यत्सर्वमन्ततः ॥' 	KK-01-01-001-041ac
निष्प्रभेऽस्मिन्निरालोके सर्वतस्तमसा वृते ।	KK-01-01-001-042a
बृहदण्डमभूदेकं प्रजानां बीजमव्ययम् ॥	KK-01-01-001-042c
युगस्यादिनिमित्तं तन्महद्दिव्यं प्रचक्षते ।	KK-01-01-001-043a
यस्मिंस्तच्छ्रूयते सत्यं ज्योतिर्ब्रह्म सनातनम् ॥	KK-01-01-001-043c
अद्भुतं चाप्यचिन्त्यं च सर्वत्र समतां गतम् ।	KK-01-01-001-044a
अव्यक्तं कारणं सूक्ष्मं यत्तत्सदसदात्मकम् ॥	KK-01-01-001-044c
यस्मिन्पितामहो जज्ञे प्रभुरेकः प्रजापतिः ।	KK-01-01-001-045a
ब्रह्मा सुरगुरुः स्थाणुर्मनुः कः परमेष्ठ्यथ ॥	KK-01-01-001-045c
प्राचेतसस्तथा दक्षो दक्षपुत्राश्च सप्त वै ।	KK-01-01-001-046a
ततः प्रजानां पतयः प्राभवन्नेकविंशतिः ॥	KK-01-01-001-046c
पुरुषश्चाप्रमेयात्मा यं सर्वऋषयो विदुः ।	KK-01-01-001-047a
विश्वेदेवास्तथाऽऽदित्या वसवोऽथाश्विनावपि ॥	KK-01-01-001-047c
यक्षाः साध्याः पिशाचाश्च गुह्यकाः पितरस्तथा ।	KK-01-01-001-048a
ततः प्रसूता विद्वांसः शिष्टा ब्रह्मर्षिसत्तमाः ॥	KK-01-01-001-048c
महर्षयश्च बहवः सर्वैः समुदिता गुणैः ।	KK-01-01-001-049a
आपो द्यौः पृथिवी वायुरन्तरिक्षं दिशस्तथा ॥	KK-01-01-001-049c
संवत्सरर्तवो मासाः पक्षाहोरात्रयः क्रमात् ।	KK-01-01-001-050a
यच्चान्यदपि तत्सर्वं सम्भूतं लोकसाक्षिकम् ॥	KK-01-01-001-050c
यदिदं दृश्यते किञ्चिद्भूतं स्थावरजङ्गमम् ।	KK-01-01-001-051a
पुनः संक्षिप्यते सर्वं जगत्प्राप्ते युगक्षये ॥	KK-01-01-001-051c
यथर्तुष्वृतुलिङ्गानि नानारूपाणि पर्यये ।	KK-01-01-001-052a
दृश्यन्ते तानि तान्येव तथा भावा युगादिषु ॥	KK-01-01-001-052c
एवमेतदनाद्यन्तं भूतसङ्घातकारकम् ।	KK-01-01-001-053a
अनादिनिधनं लोके चक्रं सम्परिवर्तते ॥	KK-01-01-001-053c
त्रयस्त्रिंशत्सहस्राणि त्रयस्त्रिंशच्छतानि च ।	KK-01-01-001-054a
त्रयस्त्रिंशच्च देवानां सृष्टिः संक्षेपलक्षणा ॥	KK-01-01-001-054c
दिवः पुत्रो बृहद्भानुश्चक्षुरात्मा विभावसुः ।	KK-01-01-001-055a
सविता स ऋचीकोऽर्को भानुराशावहो रविः ॥	KK-01-01-001-055c
पुत्रा विवस्वतः सर्वे मनुस्तेषां तथाऽवरः ।	KK-01-01-001-056a
देवभ्राट् तनयस्तस्य सुभ्राडिति ततः स्मृतः ॥	KK-01-01-001-056c
सुभ्राजस्तु त्रयः पुत्राः प्रजावन्तो बहुश्रुताः ।	KK-01-01-001-057a
दशज्योतिः शतज्योतिः सहस्रज्योतिरेव च ॥	KK-01-01-001-057c
दशपुत्रसहस्राणि दशज्योतेर्महात्मनः ।	KK-01-01-001-058a
ततो दशगुणाश्चान्ये शतज्योतेरिहात्मजाः ॥	KK-01-01-001-058c
भूयस्ततो दशगुणाः सहस्रज्योतिषः सुताः ।	KK-01-01-001-059a
तेभ्योऽयं कुरुवंशश्च यदूनां भरतस्य च ॥	KK-01-01-001-059c
ययातीक्ष्वाकुवंशश्च राजर्षीणां च सर्वशः ।	KK-01-01-001-060a
सम्भूता बहवो वंशा भूतसर्गाः सुविस्तराः ॥ 	KK-01-01-001-060c
भूतस्थानानि सर्वाणि रहस्यं त्रिविधं च यत् ।	KK-01-01-001-061a
वेदा योगः सविज्ञानो धर्मोऽर्थः काम एव च ॥	KK-01-01-001-061c
धर्मार्थकामयुक्तानि शास्त्राणि विविधानि च ।	KK-01-01-001-062a
लोकयात्राविधानं च सर्वं तद्दृष्टवानृषिः ॥	KK-01-01-001-062c
`नीतिर्भरतवंशस्य विस्तारश्चैव सर्वशः ।'	KK-01-01-001-063a
इतिहासाः सहव्याख्या विविधाः श्रुतयोऽपि च ॥	KK-01-01-001-063c
इह सर्वमनुक्रान्तमुक्तं ग्रन्थस्य लक्षणम् ।	KK-01-01-001-064a
'संक्षेपेणेतिहासस्य ततो वक्ष्यति विस्तरम् ॥'	KK-01-01-001-064c
विस्तीर्यैतन्महज्ज्ञानमृषिः संक्षिप्य चाब्रवीत् ।	KK-01-01-001-065a
इष्टं हि विदुषां लोके समासव्यासधारणम् ॥	KK-01-01-001-065c
मन्वादि भारतं केचिदास्तीकादि तथाऽपरे ।	KK-01-01-001-066a
तथोपरिचराद्यन्ये विप्राः सम्यगधीयिरे ॥	KK-01-01-001-066c
विविधं संहिताज्ञानं दीपयन्ति मनीषिणः ।	KK-01-01-001-067a
व्याख्यातुं कुशलाः केचिद्ग्रन्थान्धारयितुं परे ॥	KK-01-01-001-067c
तपसा ब्रह्मचर्येण व्यस्य वेदं सनातनम् ।	KK-01-01-001-068a
इतिहासमिमं चक्रे पुण्यं सत्यवतीसुतः ॥	KK-01-01-001-068c
पराशरात्मजो विद्वान्ब्रह्मर्षिः संशितव्रतः ।	KK-01-01-001-069a
मातुर्नियोगाद्धर्मात्मा गाङ्गेयस्य च धीमतः ॥	KK-01-01-001-069c
क्षेत्रे विचित्रवीर्यस्य कृष्णद्वैपायनः पुरा ।	KK-01-01-001-070a
त्रीनग्नीनिव कौरव्याञ्जनयामास वीर्यवान् ॥	KK-01-01-001-070c
उत्पाद्य धृतराष्ट्रं च पाण्डुं विदुरमेव च ।	KK-01-01-001-071a
जगाम तपसे धीमान्पुनरेवाश्रमं प्रति ॥	KK-01-01-001-071c
तेषु जातेषु वृद्धेषु गतेषु परमां गतिम् ।	KK-01-01-001-072a
अब्रवीद्भारतं लोके मानुषेऽस्मिन्महानृषिः ॥	KK-01-01-001-072c
जनमेजयेन पृष्टः सन्ब्राह्मणैश्च सहस्रशः ।	KK-01-01-001-073a
शशास शिष्यमासीनं वैशम्पायनमन्तिके ॥	KK-01-01-001-073c
स सदस्यैः सहासीनं श्रावयामास भारतम् ।	KK-01-01-001-074a
कर्मान्तरेषु यज्ञस्य चोद्यमानः पुनः पुनः ॥	KK-01-01-001-074c
विस्तारं कुरुवंशस्य गान्धार्या धर्मशीलताम् ।	KK-01-01-001-075a
क्षत्तुः प्रज्ञां धृतिं कुन्त्याः सम्यग्द्वैपायनोऽब्रवीत् ॥	KK-01-01-001-075c
वासुदेवस्य माहात्म्यं पाण्डवानां च सत्यताम् ।	KK-01-01-001-076a
दुर्वृत्तं धार्तराष्ट्राणामुक्तवान्भगवानृषिः ॥	KK-01-01-001-076c
इदं शतसहस्रं तु श्लोकानां पुण्यकर्मणाम् ।	KK-01-01-001-077a
उपाख्यानैः सह ज्ञेयं श्राव्यं भारतमुत्तमम् ॥	KK-01-01-001-077c
चतुर्विंशतिसाहस्रीं चक्रे भारतसंहिताम् ।	KK-01-01-001-078a
उपाख्यानैर्विना तावद्भारतं प्रोच्यते बुधैः ॥	KK-01-01-001-078c
ततोऽध्यर्धशतं भूयः संक्षेपं कृतवानृषिः ।	KK-01-01-001-079a
अनुक्रमणिकाध्यायं वृत्तान्तं सर्वपर्वणाम् ॥	KK-01-01-001-079c
तस्याख्यानवरिष्ठस्य कृत्वा द्वैपायनः प्रभुः ।	KK-01-01-001-080a
कथमध्यापयानीह शिष्यानित्यन्वचिन्तयत् ॥	KK-01-01-001-080c
तस्य तच्चिन्तितं ज्ञात्वा ऋषेर्द्वैपायनस्य च ।	KK-01-01-001-081a
तत्राजगाम भगवान्ब्रह्मा लोकगुरुः स्वयम् ॥	KK-01-01-001-081c
प्रीत्यर्थं तस्य चैवर्षेर्लोकानां हितकाम्यया ।	KK-01-01-001-082a
तं दृष्ट्वा विस्मितो भूत्वा प्राञ्जलिः प्रणतः स्थितः ॥	KK-01-01-001-082c
आसनं कल्पयामास सर्वैर्मुनिगणैर्वृतः ॥	KK-01-01-001-083ac
हिरण्यगर्भमासीनं तस्मिंस्तु परमासने ।	KK-01-01-001-084a
परिवृत्यासनाभ्याशे वासवेयः स्थितोऽभवत् ॥	KK-01-01-001-084c
अनुज्ञातोऽथ कृष्णस्तु ब्रह्मणा परमेष्ठिना ।	KK-01-01-001-085a
निषसादासनाभ्याशे प्रीयमाणः शुचिस्मितः ॥	KK-01-01-001-085c
उवाच स महातेजा ब्रह्माणं परमेष्ठिनम् ।	KK-01-01-001-086a
कृतं मयेदं भगवन्काव्यं परमपूजितम् ॥	KK-01-01-001-086c
ब्रह्मन्वेदरहस्यं च यच्चान्यत्स्थापितं मया ।	KK-01-01-001-087a
साङ्गोपनिषदां चैव वेदानां विस्तरक्रिया ॥	KK-01-01-001-087c
इतिहासपुराणानामुन्मेषं निमिषं च यत् ।	KK-01-01-001-088a
भूतं भव्यं भविष्यच्च त्रिविधं कालसंज्ञितम् ॥	KK-01-01-001-088c
जरामृत्युभयव्याधिभावाभावविनिश्चयः ।	KK-01-01-001-089a
विविधस्य च धर्मस्य ह्याश्रमाणां च लक्षणम् ॥	KK-01-01-001-089c
चातुर्वर्ण्यविधानं च पुराणानां च कृत्स्नशः ।	KK-01-01-001-090a
तपसो ब्रह्मचर्यस्य पृथिव्याश्चन्द्रसूर्ययोः ॥	KK-01-01-001-090c
ग्रहनक्षत्रताराणां प्रमाणं च युगैः सह ।	KK-01-01-001-091a
ऋचो यजूंषि सामानि वेदाध्यात्मं तथैव च ॥	KK-01-01-001-091c
न्यायशिक्षा चिकित्सा च दानं पाशुपतं तथा ।	KK-01-01-001-092a
इति नैकाश्रयं जन्म दिव्यमानुषसंज्ञितम् ॥	KK-01-01-001-092c
तीर्थानां चैव पुण्यानां देशानां चैव कीर्तनम् ।	KK-01-01-001-093a
नदीनां पर्वतानां च वनानां सागरस्य च ॥	KK-01-01-001-093c
पुराणां चैव दिव्यानां कल्पानां युद्धकौशलम् ।	KK-01-01-001-094a
वाक्यजातिविशेषाश्च लोकयात्राक्रमश्च यः ॥	KK-01-01-001-094c
यच्चापि सर्वगं वस्तु तच्चैव प्रतिपादितम् ।	KK-01-01-001-095a
परं न लेखकः कश्चिदेतस्य भुवि विद्यते ॥	KK-01-01-001-095c
ब्रह्मोवाच ।	KK-01-01-001-096
तपोविशिष्टादपि वै वसिष्ठान्मुनिपुङ्गवात् ।	KK-01-01-001-096a
मन्ये श्रेष्ठतमं त्वां वै रहस्यज्ञानवेदनात् ॥	KK-01-01-001-096c
जन्मप्रभृति सत्यां ते वेद्मि गां ब्रह्मवादिनीम् ।	KK-01-01-001-097a
त्वया च काव्यमित्युक्तं तस्मात्काव्यं भविष्यति ॥	KK-01-01-001-097c
अस्य काव्यस्य कवयो न समर्था विशेषणे ।	KK-01-01-001-098a
विशेषणे गृहस्थस्य शेषास्त्रय इवाश्रमाः ॥	KK-01-01-001-098c
'जडान्धबधिरोन्मत्तं तमोभूतं जगद्भवेत् ।	KK-01-01-001-099a
यदि ज्ञानहुताशेन त्वया नोज्ज्वलियं भवेत् ॥	KK-01-01-001-099c
तमसान्धस्य लोकस्य वेष्टितस्य स्वकर्मभिः ।	KK-01-01-001-100a
ज्ञानाञ्जनशलाकाभिर्बुद्धिनेत्रोत्सवः कृतः' ॥	KK-01-01-001-100c
धर्मार्थकाममोक्षार्थैः समासव्यासकीर्तनैः ।	KK-01-01-001-101a
त्वया भारतसूर्येण नृणां विनिहतं तमः ॥	KK-01-01-001-101c
पुराणपूर्णचन्द्रेण श्रुतिज्योत्स्नाप्रकाशिना ।	KK-01-01-001-102a
नृणां कुमुदसौम्यानां कृतं बुद्धिप्रसादनम् ॥	KK-01-01-001-102c
इतिहासप्रदीपेन मोहावरणघातिना ।	KK-01-01-001-103a
लोकगर्भगृहं कृत्स्नं यथावत्संप्रकाशितम् ॥	KK-01-01-001-103c
सङ्ग्रहाध्यायबीजो वै पौलोमास्तीकमूलवान् ।	KK-01-01-001-104a
सम्भवस्कन्धविस्तारः सभापर्वविटङ्कवान् ॥	KK-01-01-001-104c
आरण्यपर्वरूपाढ्यो विराटोद्योगसारवान् ।	KK-01-01-001-105a
भीष्मपर्वमहाशाखो द्रोणपर्वपलाशवान् ॥	KK-01-01-001-105c
कर्णपर्वसितैः पुष्पैः शल्यपर्वसुगन्धिभिः ।	KK-01-01-001-106a
स्त्रीपर्वैषीकविश्रामः शान्तिपर्वमहाफलः ॥	KK-01-01-001-106c
अश्वमेधामृतरसस्त्वाश्रमस्थानसंश्रयः ।	KK-01-01-001-107a
मौसलश्रुतिसंक्षेपः शिष्टद्विजनिषेवितः ॥	KK-01-01-001-107c
सर्वेषां कविमुख्यानामुपजीव्यो भविष्यति ।	KK-01-01-001-108a
पर्जन्य इव भूतानामक्षयो भारद्रुमः ॥	KK-01-01-001-108c
काव्यस्य लेखनार्थाय गणेशः स्मर्यतां मुने ।	KK-01-01-001-109ac
सौतिरुवाच ।	KK-01-01-001-110
एवमाभाष्य तं ब्रह्मा जगाम स्वं निवेशनम् ।	KK-01-01-001-110a
भगवान्स जगत्स्रष्टा ऋषिदेवगणैः सह ॥	KK-01-01-001-110c
ततः सस्मार हेरम्बं व्यासः सत्यवतीसुतः ॥	KK-01-01-001-111ac
स्मृतमात्रो गणेशानो भक्तचिन्तितपूरकः ।	KK-01-01-001-112a
तत्राजगाम विघ्नेशो वेदव्यासो यतः स्थितः ॥	KK-01-01-001-112c
पूजितश्चोपविष्टश्च व्यासेनोक्तस्तदानघ ।	KK-01-01-001-113a
लेखको भारतस्यास्य भव त्वं गणनायक ॥	KK-01-01-001-113c
मयैव प्रोच्यमानस्य मनसा कल्पितस्य च ॥	KK-01-01-001-113e
श्रुत्वैतत्प्राह विघ्नेशो यदि मे लेखनी क्षणम् ।	KK-01-01-001-114a
लिखतो नावतिष्ठेत तदा स्यां लेखको ह्यहम् ॥	KK-01-01-001-114c
व्यासोऽप्युवाच तं देवमबुद्ध्वा मा लिख क्वचित् ।	KK-01-01-001-115a
ओमित्युक्त्वा गणेशोऽपि बभूव किल लेखकः ॥	KK-01-01-001-115c
ग्रन्थग्रन्थिं तदा चक्रे मुनिर्गूढं कुतूहलात् ।	KK-01-01-001-116a
यस्मिन्प्रतिज्ञया प्राह मुनिर्द्वैपायनस्त्विदम् ॥	KK-01-01-001-116c
अष्टौ श्लोकसहस्राणि अष्टौ श्लोकशतानि च ।	KK-01-01-001-117a
अहं वेद्मि शुको वेत्ति सञ्जयो वेत्ति वा न वा ॥	KK-01-01-001-117c
तच्छ्लोककूटमद्यापि ग्रथितं सुदृढं मुने ।	KK-01-01-001-118a
भेत्तुं न शक्यतेऽर्थस्य गूढत्वात्प्रश्रितस्य च ॥	KK-01-01-001-118c
सर्वज्ञोऽपि गणेशो यत्क्षणमास्ते विचारयन् ।	KK-01-01-001-119a
तावच्चकार व्यासोऽपि श्लोकानन्यान्बहूनपि ॥	KK-01-01-001-119c
तस्य वृक्षस्य वक्ष्यामि शाखापुष्पफलोदयम् ।	KK-01-01-001-120a
स्वादुमेध्यरसोपेतमच्छेद्यममरैरपि ॥	KK-01-01-001-120c
अनुक्रमणिकाध्यायं वृत्तान्तं सर्वपर्वणाम् ।	KK-01-01-001-121a
इदं द्वैपायनः पूर्वं पुत्रमध्यापयच्छुकम् ॥	KK-01-01-001-121c
ततोऽन्येभ्योऽनुरूपेभ्यः शिष्येभ्यः प्रददौ प्रभुः ।	KK-01-01-001-122a
षष्टिं शतसहस्राणि चकारान्यां स संहिताम् ।	KK-01-01-001-122c
त्रिंशच्छतसहस्रं च देवलोके प्रतिष्ठितम् ॥	KK-01-01-001-122e
पित्र्ये पञ्चदश प्रोक्तं रक्षोयक्षे चतुर्दश ।	KK-01-01-001-123a
एकं शतसहस्रं तु मानुषेषु प्रतिष्ठितम् ॥	KK-01-01-001-123c
नारदोऽश्रावयद्देवानसितो देवलः पितॄन् ।	KK-01-01-001-124a
गन्धर्वयक्षरक्षांसि श्रावयामास वै शुकः ॥	KK-01-01-001-124c
'वैशम्पायनविप्रर्षिः श्रावयामास पार्थिवम् ।	KK-01-01-001-125a
पारिक्षितं महात्मानं नाम्ना तु जनमेजयम्' ॥	KK-01-01-001-125c
अस्मिंस्तु मानुषे लोके वैशम्पायन उक्तवान् ।	KK-01-01-001-126a
शिष्यो व्यासस्य धर्मात्मा सर्ववेदविदां वरः ॥	KK-01-01-001-126c
एकं शतसहस्रं तु मयोक्तं वै निबोधत ॥	KK-01-01-001-127a
दुर्योधनो मन्युमयो महाद्रुमः कर्णः स्कन्धः शकुनिस्तस्य शाखाः ।	KK-01-01-001-128a
दुश्शासनः पुष्पफले समृद्धे मूलं राजा धृतराष्ट्रोऽमनीषी ॥	KK-01-01-001-128c
युधिष्ठिरे धर्ममयो महाद्रुमः स्कन्धोऽर्जुनो भीमसेनोऽस्य शाखाः ।	KK-01-01-001-129a
माद्रीसुतौ पुष्पफले समृद्धे मूलं कृष्णो ब्रह्म च ब्राह्मणाश्च ॥	KK-01-01-001-129c
पाण्डुर्जित्वा बहून्देशान्युधा विक्रमणेन च ।	KK-01-01-001-130a
अरण्ये मृगयाशीलो न्यवसत्सजनस्तथा ॥	KK-01-01-001-130c
मृगव्यवायनिधनात्कृच्छ्रां प्राप स आपदम् ।	KK-01-01-001-131a
जन्मप्रभृति पार्थानां तत्राचारविधिक्रमः ॥	KK-01-01-001-131a
मात्रोरभ्युपपत्तिश्च धर्मोपनिषदं प्रति ।	KK-01-01-001-132a
धर्मस्य वायोः शक्रस्य देवयोश्च तथाऽश्विनोः ॥	KK-01-01-001-132c
'ततो धर्मोपनिषदं भूत्वा भर्तुः प्रिया पृथा ।	KK-01-01-001-133a
धर्मानिलेन्द्रांस्ताभिः साऽऽजुहाव सुतवाञ्छया ॥	KK-01-01-001-133c
तद्दत्तोपनिषन्माद्री चाश्विनावाजुहाव च ।	KK-01-01-001-134a
जाताः पार्थास्ततः सर्वे कुन्त्या माद्र्याश्च मन्त्रतः ।'	KK-01-01-001-134c
तापसैः सह संवृद्धा मातृभ्यां परिरक्षिताः ॥	KK-01-01-001-134e
मेध्यारण्येषु पुण्येषु महतामाश्रमेषु च ।	KK-01-01-001-135a
'तेषु जातेषु सर्वेषु पाण्डवेषु महात्मसु ॥	KK-01-01-001-135c
माद्र्या तु सह सङ्गम्य ऋषिशापप्रभावतः ।	KK-01-01-001-136a
मृतः पाण्डुर्महापुण्ये शतशृङ्गे महागिरौ ॥'	KK-01-01-001-136c
ऋषिभिश्च समानीता धार्तराष्ट्रान्प्रति स्वयम् ।	KK-01-01-001-137a
शिशवश्चाभिरूपाश्च जटिला ब्रह्मचारिणः ॥	KK-01-01-001-137c
पुत्राश्च भ्रातरश्चेमे शिष्याश्च सुहृदश्च वः ।	KK-01-01-001-138a
पाण्डवा एत इत्युक्त्वा मुनयोऽन्तर्हितास्ततः ॥	KK-01-01-001-138c
तांस्तैर्निवेदितान्दृष्ट्वा पाण्डवान्कौरवास्तदा ।	KK-01-01-001-139a
शिष्टाश्च वर्णाः पौरा ये ते हर्षाच्चुक्रुशुर्भृशम् ॥	KK-01-01-001-139c
आहुः केचिन्न तस्यैते तस्यैत इति चापरे ।	KK-01-01-001-140a
यदा चिरमृतः पाण्डुः कथं तस्येति चापरे ॥	KK-01-01-001-140c
स्वागतं सर्वथा दिष्ट्या पाण्डोः पश्याम सन्ततिम् ।	KK-01-01-001-141a
उच्यतां स्वागतमिति वाचोऽश्रूयन्त सर्वशः ॥	KK-01-01-001-141c
तस्मिन्नुपरते शब्दे दिशः सर्वा निनादयन् ।	KK-01-01-001-142a
अन्तर्हितानां भूतानां निःस्वनस्तुमुलोऽभवत् ॥	KK-01-01-001-142c
पुष्पवृष्टिः शुभा गन्धाः शङ्खदुन्दुभिनिःस्वनाः ।	KK-01-01-001-143a
आसन्प्रवेशे पार्थानां तदद्भुतमिवाभवत् ॥	KK-01-01-001-143c
तत्प्रीत्या चैव सर्वेषां पौराणां हर्षसम्भवः ।	KK-01-01-001-144a
शब्द आसीन्महांस्तत्र दिवस्पृक्कीर्तिवर्धनः ॥	KK-01-01-001-144c
तेऽधीत्य निखिलान्वेदाञ्शास्त्राणि विविधानि च ।	KK-01-01-001-145a
न्यवसन्पाण्डवास्तत्र पूजिता अकुतोभयाः ॥	KK-01-01-001-145c
युधिष्ठिरस्य शौचेन प्रीताः प्रकृतयोऽभवन् ।	KK-01-01-001-146a
धृत्या च भीमसेनस्य विक्रमेणार्जुनस्य च ॥	KK-01-01-001-146c
गुरुशुश्रूषया कुन्त्या यमयोर्विनयेन च ।	KK-01-01-001-147a
तुतोष लोकः सकलस्तेषां शौर्यगुणेन च ॥	KK-01-01-001-147c
समवाये ततो राज्ञां कन्यां भर्तृस्वयंवराम् ।	KK-01-01-001-148a
प्राप्तवानर्जुनः कृष्णां कृत्वा कर्म सुदुष्करम् ॥	KK-01-01-001-148c
ततः प्रभृति लोकेऽस्मिन्पूज्यः सर्वधनुष्मताम् ।	KK-01-01-001-149a
आदित्य इव दुष्प्रेक्ष्यः समरेष्वपि चाभवत् ॥	KK-01-01-001-149c
स सर्वान्पार्थिवाञ्जित्वा सर्वांश्च महतो गणान् ।	KK-01-01-001-150a
आजहारार्जुनो राज्ञो राजसूयं महाक्रतुम् ॥	KK-01-01-001-150c
अन्नवान्दक्षिणावांश्च सर्वैः समुदितो गुणैः ।	KK-01-01-001-151a
युधिष्ठिरेण सम्प्राप्तो राजसूयो महाक्रतुः ॥	KK-01-01-001-151c
सुनयाद्वासुदेवस्य भीमार्जुनबलेन च ।	KK-01-01-001-152a
घातयित्वा जरासन्धं चैद्यं च बलगर्वितम् ॥	KK-01-01-001-152c
दुर्योधनं समागच्छन्नर्हणानि ततस्ततः ।	KK-01-01-001-153a
मणिकाञ्चनरत्नानि गोहस्त्यश्वधनानि च ॥	KK-01-01-001-153c
विचित्राणि च वासांसि प्रावारावरणानि च ।	KK-01-01-001-154a
कम्बलाजिनरत्नानि राङ्कवास्तरणानि च ॥	KK-01-01-001-154c
समृद्धां तां तथा दृष्ट्वा पाण्डवानां तदा श्रियम् ।	KK-01-01-001-155a
ईर्ष्यासमुत्थः सुमहांस्तस्य मन्युरजायत ॥	KK-01-01-001-155c
विमानप्रतिमां तत्र मयेन सुकृतां सभाम् ।	KK-01-01-001-156a
पाण्डवानामुपहृतां स दृष्ट्वा पर्यतप्यत ॥	KK-01-01-001-156c
तत्रावहसितश्चासीत्प्रस्कन्दन्निव सम्भ्रमात् ।	KK-01-01-001-157a
प्रत्यक्षं वासुदेवस्य भीमेनानभिजातवत् ॥	KK-01-01-001-157c
स भोगान्विविधान्भुञ्जन्रत्नानि विविधानि च ।	KK-01-01-001-158a
कथितो धृतराष्ट्रस्य विवर्णो हरिणः कृशः ॥	KK-01-01-001-158c
अन्वजानात्ततो द्यूतं धृतराष्ट्रः सुतप्रियः ।	KK-01-01-001-159a
तच्छ्रुत्वा वासुदेवस्य कोपः समभवन्महान् ॥	KK-01-01-001-159c
नातिप्रीतमनाश्चासीद्विवादांश्चान्वमोदत ।	KK-01-01-001-160a
द्यूतादीननयान्घोरान्विविधांश्चाप्युपैक्षत ॥	KK-01-01-001-160c
निरस्य विदुरं भीष्मं द्रोणं शारद्वतं कृपम् ।	KK-01-01-001-161a
विग्रहे तुमुले तस्मिन्दहन्क्षत्रं परस्परम् ॥	KK-01-01-001-161c
जयत्सु पाण्डुपुत्रेषु श्रुत्वा सुमहदप्रियम् ।	KK-01-01-001-162a
दुर्योधनमतं ज्ञात्वा कर्णस्य शकुनेस्तथा ॥	KK-01-01-001-162c
धृतराष्ट्रश्चिरं ध्यात्वा सञ्जयं वाक्यमब्रवीत् ।	KK-01-01-001-163a
शृणु सञ्जय सर्वं मे नचासूयितुमर्हसि ॥	KK-01-01-001-163c
श्रुतवानसि मेधावी बुद्धिमान्प्राज्ञसम्मतः ।	KK-01-01-001-164a
न विग्रहे मम मतिर्न च प्रीये कुलक्षये ॥	KK-01-01-001-164c
न मे विशेषः पुत्रेषु स्वेषु पाम्डुसुतेषु वा ।	KK-01-01-001-165a
वृद्धं मामभ्यसूयन्ति पुत्रा मन्युपरायणाः ॥	KK-01-01-001-165c
अहं त्वचक्षुः कार्पण्यात्पुत्रप्रीत्या सहामि तत् ।	KK-01-01-001-166a
मुह्यन्तं चानुमुह्यामि दुर्योधनमचेतनम् ॥	KK-01-01-001-166c
राजसूये श्रियं दृष्ट्वा पाण्डवस्य महौजसः ।	KK-01-01-001-167a
तच्चावहसनं प्राप्य सभारोहणदर्शने ॥	KK-01-01-001-167c
अमर्षितः स्वयं जेतुमशक्तः पाण्डवान्रणे ।	KK-01-01-001-168a
निरुत्साहश्च सम्प्राप्तुं सुश्रियं क्षत्रियोऽपि सन् ॥	KK-01-01-001-168c
गान्धारराजसहितश्छद्मद्यूतममन्त्रयत् ।	KK-01-01-001-169a
तत्र यद्यद्यथा ज्ञातं मया सञ्जय तच्छृणु ॥	KK-01-01-001-169c
श्रुत्वा तु मम वाक्यानि बुद्धियुक्तानि तत्त्वतः ।	KK-01-01-001-170a
ततो ज्ञास्यसि मां सौते प्रज्ञाचक्षुषमित्युत ॥	KK-01-01-001-170c
यदाऽश्रौषं धनुरायम्य चित्रं विद्धं लक्ष्यं पातितं वै पृथिव्याम् ।	KK-01-01-001-171a
कृष्णां हृतां प्रेक्षतां सर्वराज्ञां तदा नाशंसे विजयाय सञ्जय ॥	KK-01-01-001-171c
यदाऽश्रौषं द्वारकायां सुभद्रां प्रसह्योढां माधवीमर्जुनेन ।	KK-01-01-001-172a
इन्द्रप्रस्थं वृष्णिवीरौ च यातौ तदा नाशंसे विजयाय सञ्जय ॥	KK-01-01-001-172c
यदाऽश्रौषं देवराजं प्रवृष्टं शरैर्दिव्यैर्वारितं चार्जुनेन ।	KK-01-01-001-173a
अग्निं तथा तर्पितं खाण्डवे च तदा नाशंसे विजयाय सञ्जय ॥	KK-01-01-001-173c
यदाऽश्रौषं जातुषाद्वेश्मनस्तान्मुक्तान्पार्थान्पञ्च कुन्त्या समेतान् ।	KK-01-01-001-174a
युक्तं चैषां विदुरं स्वार्थसिद्ध्यै तदा नाशंसे विजयाय सञ्जय ॥	KK-01-01-001-174c
यदाऽश्रौषं द्रौपदीं रङ्गमध्ये लक्ष्यं भित्त्वा निर्जितामर्जुनेन ।	KK-01-01-001-175a
शूरान्पञ्चालान्पाण्डवेयांश्च युक्तांस्तदा नाशंसे विजयाय सञ्जय ॥	KK-01-01-001-175c
यदाऽश्रौषं मागधानां वरिष्ठं जरासन्धं क्षत्रमध्ये ज्वलन्तम् ।	KK-01-01-001-176a
दोर्भ्यां हतं भीमसेनेन गत्वा तदा नाशंसे विजयाय सञ्जय ॥	KK-01-01-001-176c
यदाऽश्रौषं दिग्जये पाण्डुपुत्रैर्वशीकृतान्भूमिपालान्प्रसह्य ।	KK-01-01-001-177a
महाक्रतुं राजसूयं कृतं च तदा नाशंसे विजयाय सञ्जय ॥	KK-01-01-001-177c
यदाऽश्रौषं द्रौपदीमश्रुकण्ठीं सभां नीतां दुःखितामेकवस्त्राम् ।	KK-01-01-001-178a
रजस्वलां नाथवतीमनाथवत्तदा नाशंसे विजयाय सञ्जय ॥	KK-01-01-001-178c
यदाऽश्रौषं वाससां तत्र राशिं समाक्षिपत्कितवो मन्दबुद्धिः ।	KK-01-01-001-179a
दुःशासनो गतवान्नैव चान्तं तदा नाशंसे विजयाय सञ्जय ॥	KK-01-01-001-179c
यदाऽश्रौषं हृतराज्यं युधिष्ठिरं पराजितं सौबलेनाक्षवत्याम् ।	KK-01-01-001-180a
अन्वागतं भ्रातृभिरप्रमेयैस्तदा नाशंसे विजयाय सञ्जय ॥	KK-01-01-001-180c
यदाऽश्रौषं विविधास्तत्र चेष्टा धर्मात्मनां प्रस्थितानां वनाय ।	KK-01-01-001-181a
ज्येष्ठप्रीत्या क्लिश्यतां पाण्डवानां तदा नाशंसे विजयाय सञ्जय ॥	KK-01-01-001-181c
यदाऽश्रौषं स्नातकानां सहस्रैरन्वागतं धर्मराजं वनस्थम् ।	KK-01-01-001-182a
भिक्षाभुजां ब्राह्मणानां महात्मनां तदा नाशंसे विजयाय सञ्जय ॥	KK-01-01-001-182c
यदाऽश्रौषमर्जुनं देवदेवं किरातरूपं त्र्यम्बकं तोष्य युद्धे ।	KK-01-01-001-183a
अवाप्तवन्तं पाशुपतं महास्त्रं तदा नाशंसे विजयाय सञ्जय ॥	KK-01-01-001-183c
`यदाऽश्रौषं वनवासेन पार्थान्समागतान्महर्षिभिः पुराणैः ।	KK-01-01-001-184a
उपास्यमानान्सगणैर्जातसख्यांस्तदा नाशंसे विजयाय सञ्जय ॥'	KK-01-01-001-184c
यदाऽश्रौषं त्रिदिवस्थं धनञ्जयं शक्रात्साक्षाद्दिव्यमस्त्रं यथावत् ।	KK-01-01-001-185a
अधीयानं शंसितं सत्यसन्धं तदा नाशंसे विजयाय सञ्जय ॥	KK-01-01-001-185c
यदाऽश्रौषं कालकेयास्ततस्ते पौलोमानो वरदानाच्च दृप्ताः ।	KK-01-01-001-186a
देवैरजेया निर्जिताश्चार्जुनेन तदा नाशंसे विजयाय सञ्जय ॥	KK-01-01-001-186c
यदाऽश्रौषमसुराणां वधार्थे किरीटिनं यान्तममित्रकर्शनम् ।	KK-01-01-001-187a
कृतार्थं चाप्यागतं शक्रलोकात्तदा नाशंसे विजयाय सञ्जय ॥	KK-01-01-001-187c
'यदाऽश्रौषं तीर्थयात्राप्रवृत्तं पाण्डोः सुतं सहितं लोमशेन ।	KK-01-01-001-188a
बृहदश्वादक्षहृदयं च प्राप्तं तदा नाशंसे विजयाय सञ्जय ॥'	KK-01-01-001-188c
यदाऽश्रौषं वैश्रवणेन सार्धं समागतं भीममन्यांश्च पार्थान् ।	KK-01-01-001-189a
तस्मिन्देशे मानुषाणामगम्ये तदा नाशंसे विजयाय सञ्जय ॥	KK-01-01-001-189c
यदाऽश्रौषं घोषयात्रागतानां बन्धं गन्धर्वैर्मोक्षणं चार्जुनेन ।	KK-01-01-001-190a
स्वेषां सुतानां कर्णबुद्धौ रतानां तदा नाशंसे विजयाय सञ्जय ॥	KK-01-01-001-190c
यदाऽश्रौषं यक्षरूपेण धर्मं समागतं धर्मराजेन सूत ।	KK-01-01-001-191a
प्रश्नान्कांश्चिद्विब्रुवाणं च सम्यक्तदा नाशंसे विजयाय सञ्जय ॥	KK-01-01-001-191c
यदाऽश्रौषं न विदुर्मामकास्तान् प्रच्छन्नरूपान्वसतः पाण्डवेयान् ।	KK-01-01-001-192a
विराटराष्ट्रे सह कृष्णया च तदा नाशंसे विजयाय सञ्जय ॥	KK-01-01-001-192c
'यदाऽश्रौषं कीचकानां वरिष्ठं निषूदितं भ्रातृशतेन सार्धम् ।	KK-01-01-001-193a
द्रौपद्यर्थे भीमसेनेन सङ्ख्ये तदा नाशंसे विजयाय सञ्जय ॥'	KK-01-01-001-193c
यदाऽश्रौषं मामकानां वरिष्ठान् धनञ्जयेनैकरथेन भग्नान् ।	KK-01-01-001-194a
विराटराष्ट्रे वसता महात्मना तदा नाशंसे विजयाय सञ्जय ॥	KK-01-01-001-194c
यदाऽश्रौषं सत्कृतं मत्स्यराज्ञा सुतां दत्तामुत्तरामर्जुनाय ।	KK-01-01-001-195a
तां चार्जुनः प्रत्यगृह्णात्सुतार्थे तदा नाशंसे विजयाय सञ्जय ॥	KK-01-01-001-195c
यदाऽश्रौषं निर्जितस्याधनस्य प्रव्राजितस्य स्वजनात्प्रच्युतस्य ।	KK-01-01-001-196a
अक्षौहिणीः सप्त युधिष्ठिरस्य तदा नाशंसे विजयाय सञ्जय ॥ 196 ॥	KK-01-01-001-196c
यदाऽश्रौषं माधवं वासुदेवं सर्वात्मना पाण्डवार्थे निविष्टम् ।	KK-01-01-001-197a
यस्येमां गां विक्रममेकमाहुस्तदा नाशंसे विजयाय सञ्जय ॥	KK-01-01-001-197c
यदाऽश्रौषं नरनारायणौ तौ कृष्णार्जुनौ वदतो नारदस्य ।	KK-01-01-001-198a
अहं द्रष्टा ब्रह्मलोके च सम्यक्तदा नाशंसे विजयाय सञ्जय ॥	KK-01-01-001-198c
यदाऽश्रौषं लोकहिताय कृष्णं शमार्थिनमुपयातं कुरूणाम् ।	KK-01-01-001-199a
शमं कुर्वाणमकृतार्थं च यातं तदा नाशंसे विजयाय सञ्जय ॥ 199 ॥	KK-01-01-001-199c
यदाऽश्रौषं कर्णदुर्योधनाभ्यां बुद्धिं कृतां निग्रहे केशवस्य ।	KK-01-01-001-200a
तं चात्मानं बहुधा दर्शयानं तदा नाशंसे विजयाय सञ्जय ॥	KK-01-01-001-200c
यदाऽश्रौषं वासुदेवे प्रयाते रथस्यैकामग्रतस्तिष्ठमानाम् ।	KK-01-01-001-201a
आर्तां पृथां सान्त्वितां केशवेन तदा नाशंसे विजयाय सञ्जय ॥	KK-01-01-001-201c
यदाऽश्रौषं मन्त्रिणं वासुदेवं तथा भीष्मं शान्तनवं च तेषाम् ।	KK-01-01-001-202a
भारद्वाजं चाशिषोऽनुब्रुवाणं तदा नाशंसे विजयाय सञ्जय ॥	KK-01-01-001-202c
यदा कर्णो भीष्ममुवाच वाक्यं नाहं योत्स्ये युध्यमाने त्वयीति ।	KK-01-01-001-203a
हित्वा सेनामपचक्राम चापि तदा नाशंसे विजयाय सञ्जय ॥	KK-01-01-001-203c
यदाऽश्रौषं वासुदेवार्जुनौ तौ तथा धनुर्गाण्डिवमप्रमेयम् ।	KK-01-01-001-204a
त्रीण्युग्रवीर्याणि समागतानि तदा नाशंसे विजयाय सञ्जय ॥	KK-01-01-001-204c
यदाऽश्रौषं कश्मलेनाभिपन्ने रथोपस्थे सीदमानेऽर्जुने वै ।	KK-01-01-001-205a
कृष्णं लोकान्दर्शयानं शरीरे तदा नाशंसे विजयाय सञ्जय ॥	KK-01-01-001-205c
यदाऽश्रौषं भीष्ममित्रकर्शनं निघ्नन्तमाजावयुतं रथानाम् ।	KK-01-01-001-206a
नैषां कश्चिद्वध्यते ख्यातरूपस्तदा नाशंसे विजयाय सञ्जय ॥	KK-01-01-001-206c
यदाऽश्रौषं चापगेयेन सङ्ख्ये स्वयं मृत्युं विहितं धार्मिकेण ।	KK-01-01-001-207a
तच्चाकार्षुः पाण्डवेयाः प्रहृष्टास्तदा नाशंसे विजयाय सञ्जय ॥	KK-01-01-001-207c
यदाऽश्रौषं भीष्ममत्यन्तशूरं हतं पार्थेनाहवेष्वप्रधृष्यम् ।	KK-01-01-001-208a
शिखण्डिनं पुरतः स्थापयित्वा तदा नाशंसे विजयाय सञ्जय ॥	KK-01-01-001-208c
यदाऽश्रौषं शरतल्पे शयानं वृद्धं वीरं सादितं चित्रपुङ्खैः ।	KK-01-01-001-209a
भीष्मं कृत्वा सोमकानल्पशेषांस्तदा नाशंसे विजयाय सञ्जय ॥	KK-01-01-001-209c
यदाऽश्रौषं शान्तनवे शयाने पानीयार्थे चोदितेनार्जुनेन ।	KK-01-01-001-210a
भूमिं भित्त्वा तर्पितं तत्र भीष्मं तदा नाशंसे विजयाय सञ्जय ॥	KK-01-01-001-210c
यदाऽश्रौषं शुक्रसूर्यौ च युक्तौ कौन्तेयानामनुलोमौ जयाय ।	KK-01-01-001-211a
नित्यं चास्माञ्श्वापदा भीषयन्ति तदा नाशंसे विजयाय सञ्जय ॥	KK-01-01-001-211c
यदा द्रोणो विविधानस्त्रमार्गान्निदर्शयन्समरे चित्रयोधी ।	KK-01-01-001-212a
न पाण्डवाञ्श्रेष्ठतरान्निहन्ति तदा नाशंसे विजयाय सञ्जय ॥	KK-01-01-001-212c
यदाऽश्रौषं चास्मदीयान्महारथान्व्यवस्थितानर्जुनस्यान्तकाय ।	KK-01-01-001-213a
संशप्तकान्निहतानर्जुनेन तदा नाशंसे विजयाय सञ्जय ॥	KK-01-01-001-213c
यदाऽश्रौषं व्यूहमभेद्यमन्यैर्भारद्वाजेनात्तशस्त्रेण गुप्तम् ।	KK-01-01-001-214a
भित्त्वा सौभद्रं वीरमेकं प्रविष्टं तदा नाशंसे विजयाय सञ्जय ॥	KK-01-01-001-214c
यदाऽभिमन्युं परिवार्य बालं सर्वे हत्त्वा हृष्टरूपा बभूवुः ।	KK-01-01-001-215a
महारथाः पार्थमशक्नुवन्तस्तदा नाशंसे विजयाय सञ्जय ॥	KK-01-01-001-215c
यदाऽश्रौषमभिमन्युं निहत्य हर्षान्मूढान्क्रोशतो धार्तराष्ट्रान् ।	KK-01-01-001-216a
क्रोधादुक्तं सैन्धवे चार्जुनेन तदा नाशंसे विजयाय सञ्जय ॥	KK-01-01-001-216c
यदाऽश्रौषं सैन्धवार्थे प्रतिज्ञां प्रतिज्ञातां तद्वधायार्जुनेन ।	KK-01-01-001-217a
सत्यां तीर्णां शत्रुमध्ये च तेन तदा नाशंसे विजयाय सञ्जय ॥	KK-01-01-001-217c
यदाऽश्रौषं श्रान्तहये धनञ्जये मुक्त्वा हयान्पाययित्वोपवृत्तान् ।	KK-01-01-001-218a
पुनर्युक्त्वा वासुदेवं प्रयातं तदा नाशंसे विजयाय सञ्जय ॥	KK-01-01-001-218c
यदाऽश्रौषं वाहनेष्वक्षमेषु रथोपस्थे तिष्ठता पाण्डवेन ।	KK-01-01-001-219a
सर्वान्योधान्वारितानर्जुनेन तदा नाशंसे विजयाय सञ्जय ॥	KK-01-01-001-219c
यदाऽश्रौषं नागबलैः सुदुःसहं द्रोणानीकं युयुधानं प्रमथ्य ।	KK-01-01-001-220a
यातं वार्ष्णेयं यत्र तौ कृष्णपार्थौ तदा नाशंसे विजयाय सञ्जय ॥	KK-01-01-001-220c
यदाऽश्रौषं कर्णमासाद्य मुक्तं वधाद्भीमं कुत्सयित्वा वचोभिः ।	KK-01-01-001-221a
धनुष्कोट्याऽऽतुद्य कर्णेन वीरं तदा नाशंसे विजयाय सञ्जय ॥	KK-01-01-001-221c
यदा द्रोणः कृतवर्मा कृपश्च कर्णो द्रौणिर्मद्रराजश्च शूरः ।	KK-01-01-001-222a
अमर्षयन्सैन्धवं वध्यमानं तदा नाशंसे विजयाय सञ्जय ॥	KK-01-01-001-222c
यदाऽश्रौषं देवराजेन दत्तां दिव्यां शक्तिं व्यंसितां माधवेन ।	KK-01-01-001-223a
घटोत्कचे राक्षसे घोररूपे तदा नाशंसे विजयाय सञ्जय ॥	KK-01-01-001-223c
यदाऽश्रौषं कर्णघटोत्कचाभ्यां युद्धे मुक्तां सूतपुत्रेण शक्तिम् ।	KK-01-01-001-224a
यया वध्यः समरे सव्यसाची तदा नाशंसे विजयाय सञ्जय ॥	KK-01-01-001-224c
यदाऽश्रौषं द्रोणमाचार्यमेकं धृष्टद्युम्नेनाभ्यतिक्रम्य धर्मम् ।	KK-01-01-001-225a
रथोपस्थे प्रायगतं विशस्तं तदा नाशंसे विजयाय सञ्जय ॥	KK-01-01-001-225c
यदाऽश्रौषं द्रौणिना द्वैरथस्थं माद्रीसुतं नकुलं लोकमध्ये ।	KK-01-01-001-226a
समं युद्धे मण्डलेभ्यश्चरन्तं तदा नाशंसे विजयाय सञ्जय ॥	KK-01-01-001-226c
यदा द्रोणे निहते द्रोणपुत्रो नारायणं दिव्यमस्त्रं विकुर्वन् ।	KK-01-01-001-227a
नैषामन्तं गतवान्पाण्डवानां तदा नाशंसे विजयाय सञ्जय ॥	KK-01-01-001-227c
यदाऽश्रौषं भीमसेनेन पीतं रक्तं भ्रातुर्युधि दुःशासनस्य ।	KK-01-01-001-228a
निवारितं नान्यतमेन भीमं तदा नाशंसे विजयाय सञ्जय ॥	KK-01-01-001-228c
यदाऽश्रौषं कर्णमत्यन्तशूरं हतं पार्थेनाहवेष्वप्रधृष्यम् ।	KK-01-01-001-229a
तस्मिन्भ्रातॄणां विग्रहे देवगुह्ये तदा नाशंसे विजयाय सञ्जय ॥	KK-01-01-001-229c
यदाऽश्रौषं द्रोणपुत्रं च शूरं दुःशासनं कृतवर्माणमुग्रम् ।	KK-01-01-001-230a
युधिष्ठिरं धर्मराजं जयन्तं तदा नाशंसे विजयाय सञ्जय ॥	KK-01-01-001-230c
यदाऽश्रौषं निहतं मद्रराजं रणे शूरं धर्मराजेन सूत ।	KK-01-01-001-231a
सदा सङ्ग्रामे स्पर्धते यस्तु कृष्णं तदा नाशंसे विजयाय सञ्जय ॥	KK-01-01-001-231c
यदाऽश्रौषं कलहद्यूतमूलं मायाबलं सौबलं पाण्डवेन ।	KK-01-01-001-232a
हतं सङ्ग्रामे सहदेवेन पापं तदा नाशंसे विजयाय सञ्जय ॥	KK-01-01-001-232c
यदाऽश्रौषं श्रान्तमेकं शयानं ह्रदं गत्वा स्तम्भयित्वा तदम्भः ।	KK-01-01-001-233a
दुर्योधनं विरथं भग्नशक्तिं तदा नाशंसे विजयाय सञ्जय ॥	KK-01-01-001-233c
यदाऽश्रौषं पाण्डवांस्तिष्ठमानान् गत्वा ह्रदे वासुदेवेन सार्धम् ।	KK-01-01-001-234a
अमर्षणं धर्षयतः सुतं मे तदा नाशंसे विजयाय सञ्जय ॥	KK-01-01-001-234c
यदाऽश्रौषं विविधांश्चित्रमार्गान् गदायुद्धे मण्डलशश्चरन्तम् ।	KK-01-01-001-235a
मिथ्या हतं वासुदेवस्य बुद्ध्या तदा नाशंसे विजयाय सञ्जय ॥	KK-01-01-001-235c
यदाऽश्रौषं द्रोणपुत्रादिभिस्तैर्हतान्पञ्चालान्द्रौपदेयांश्च सुप्तान् ।	KK-01-01-001-236a
कृतं बीभत्समयशस्यं च कर्म तदा नाशंसे विजयाय सञ्जय ॥	KK-01-01-001-236c
यदाऽश्रौषं भीमसेनानुयातेनाश्वत्थाम्ना परमास्त्रं प्रयुक्तम् ।	KK-01-01-001-237a
क्रुद्धेनैषीकमवधीद्येन गर्भं तदा नाशंसे विजयाय सञ्जय ॥	KK-01-01-001-237c
यदाऽश्रौषं ब्रह्मशिरोऽर्जुनेन स्वस्तीत्युक्त्वाऽस्त्रमस्त्रेण शान्तम् ।	KK-01-01-001-238a
अश्वत्थाम्ना मणिरत्नं च दत्तं तदा नाशंसे विजयाय सञ्जय ॥	KK-01-01-001-238c
यदाऽश्रौषं द्रोणपुत्रेण गर्भे वैराट्या वै पात्यमाने महास्त्रैः ।	KK-01-01-001-239a
सञ्जीवयामीति हरेः प्रतिज्ञां तदा नाशंसे विजयाय सञ्जय ॥	KK-01-01-001-239c
द्वैपायनः केशवो द्रोणपुत्रं परस्पेरणाभिशापैः शशाप ।	KK-01-01-001-240a
बुद्ध्वा चाहं बुद्धिहीनोऽद्य सूत सन्तप्ये वै पुत्रपौत्रैश्च हीनः ॥	KK-01-01-001-240c
शोच्या गान्धारी पुत्रपौत्रैर्विहीना तथा वध्वा पितृभिर्भ्रातृभिश्च ।	KK-01-01-001-241a
कृतं कार्यं दुष्करं पाण्डवेयैः प्राप्तं राज्यमसपत्नं पुनस्तैः ॥	KK-01-01-001-241c
कष्टं युद्धे दश शेषाः श्रुता मे त्रयोऽस्माकं पाण्डवानां च सप्त ।	KK-01-01-001-242a
द्व्यूना विंशतिराहताऽक्षौहिणीनां तस्मिन्सङ्ग्रामे भैरवे क्षत्रियाणाम् ॥	KK-01-01-001-242c
तमस्त्वतीव विस्तीर्णं मोह आविशतीव माम् ।	KK-01-01-001-243a
संज्ञां नोपलभे सूत मनो विह्वलतीव मे ॥	KK-01-01-001-243c
सौतिरुवाच ।	KK-01-01-001-244
इत्युक्त्वा धृतराष्ट्रोऽथ विलप्य बहु दुःखितः ।	KK-01-01-001-244a
मूर्च्छितः पुनराश्वस्तः सञ्जयं वाक्यमब्रवीत् ॥	KK-01-01-001-244c
धृतराष्ट्र उवाच ।	KK-01-01-001-245
सञ्जयैवं गते प्राणांस्त्यक्तुमिच्छामि मा चिरम् ।	KK-01-01-001-245a
स्तोकं ह्यपि न पश्यामि फलं जीवितधारणे ॥	KK-01-01-001-245c
सौतिरुवाच ।	KK-01-01-001-246
तं तथा वादिनं दीनं विलपन्तं महीपतिम् ।	KK-01-01-001-246a
निःश्वसन्तं यथा नागं मुह्यमानं पुनः पुनः ॥	KK-01-01-001-246c
गावल्गणिरिदं धीमान्महार्थं वाक्यमब्रवीत् ।	KK-01-01-001-247a
सञ्जय उवाच ।	KK-01-01-001-247
श्रुतवानसि वै राजन्महोत्साहान्महाबलान् ॥	KK-01-01-001-247c
द्वैपायनस्य वदतो नारदस्य च धीमतः ।	KK-01-01-001-248a
महत्सु राजवंशेषु गुणैः समुदितेषु च ॥	KK-01-01-001-248c
जातान्दिव्यास्त्रविदुषः शक्रप्रतिमतेजसः ।	KK-01-01-001-249a
धर्मेण पृथिवीं जित्वा यज्ञैरिष्ट्वाप्तदक्षिणैः ॥	KK-01-01-001-249c
अस्मिँल्लोके यशः प्राप्य ततः कालवशं गतान् ।	KK-01-01-001-250a
शैब्यं महारथं वीरं सृञ्जयं जयतां वरम् ॥	KK-01-01-001-250c
सुहोत्रं रन्तिदेवं च काक्षीवन्तमथौशिजम् ।	KK-01-01-001-251a
बाह्लीकं दमनं चैद्यं शर्यातिमजितं नलम् ॥	KK-01-01-001-251c
विश्वामित्रममित्रघ्नमम्बरीषं महाबलम् ।	KK-01-01-001-252a
मरुत्तं मनुमिक्ष्वाकुं गयं भरतमेव च ॥	KK-01-01-001-252c
रामं दाशरथिं चैव शशबिन्दुं भगीरथम् ।	KK-01-01-001-253a
कृतवीर्यं महाभागं तथैव जनमेजयम् ॥	KK-01-01-001-253c
ययातिं शुभकर्माणं देवैर्यो याजितः स्वयम् ।	KK-01-01-001-254a
चैत्ययूपाङ्किता भूमिर्यस्येयं सवनाकरा ॥	KK-01-01-001-254c
इति राज्ञां चतुर्विंशन्नारदेन सुरर्षिणा ।	KK-01-01-001-255a
पुत्रशोकाभितप्ताय पुरा श्वैत्याय कीर्तितम् ॥	KK-01-01-001-255c
तेभ्यश्चान्ये गताः पूर्वं राजानो बलवत्तराः ।	KK-01-01-001-256a
महारथा महात्मानः सर्वैः समुदिता गुणैः ॥	KK-01-01-001-256c
पूरुः कुरुर्यदुः शूरो विष्वगश्वो महाद्युतिः ।	KK-01-01-001-257a
अणुहो युवनाश्वश्च ककुत्स्थो विक्रमी रघुः ॥	KK-01-01-001-257c
विजयो वीतिहोत्रोऽङ्गो भवः श्वेतो बृहद्गुरुः ।	KK-01-01-001-258a
उशीनरः शतरथः कङ्को दुलिदुहो द्रुमः ॥	KK-01-01-001-258c
दम्भोद्भवः परो वेनः सगरः सङ्कृतिर्निमिः ।	KK-01-01-001-259a
अजेयः परशुः पुण्ड्रः शम्भुर्देवावृधोऽनघः ॥	KK-01-01-001-259c
देवाह्वयः सुप्रतिमः सुप्रतीको बृहद्रथः ।	KK-01-01-001-260a
महोत्साहो विनीतात्मा सुक्रतुर्नैषधो नलः ॥	KK-01-01-001-260c
सत्यव्रतः शान्तभयः सुमित्रः सुबलः प्रभुः ।	KK-01-01-001-261a
जानुजङ्घोऽनरण्योऽर्कः प्रियभृत्यः शुचिव्रतः ॥	KK-01-01-001-261c
बलबन्धुर्निरामर्दः केतुशृङ्गो बृहद्बलः ।	KK-01-01-001-262a
धृष्टकेतुर्बृहत्केतुर्दीप्तकेतुर्निरामयः ॥	KK-01-01-001-262c
अविक्षिच्चपलो धूर्तः कृतबन्धुर्दृढेषुधिः ।	KK-01-01-001-263a
महापुराणसम्भाव्यः प्रत्यङ्गः परहा श्रुतिः ॥	KK-01-01-001-263c
एते चान्ये च राजानः शतशोऽथ सहस्रशः ।	KK-01-01-001-264a
श्रूयन्ते शतशश्चान्ये सङ्ख्याताश्चैव पद्मशः ॥	KK-01-01-001-264c
हित्वा सुविपुलान्भोगान्बुद्धिमन्तो महाबलाः ।	KK-01-01-001-265a
राजानो निधनं प्राप्तास्तव पुत्रैर्महत्तरः ॥	KK-01-01-001-265c
येषां दिव्यानि कर्माणि विक्रमस्त्याग एव च ।	KK-01-01-001-266a
माहात्म्यमपि चास्तिक्यं सत्यं शौचं दयाऽर्जवम् ॥	KK-01-01-001-266c
विद्वद्भिः कथ्यते लोके पुराणैः कविसत्तमैः ।	KK-01-01-001-267a
सर्वर्द्धिगुणसम्पन्नास्ते चापि निधनं गताः ॥	KK-01-01-001-267c
तव पुत्रा दुरात्मानः प्रतप्ताश्चैव मन्युना ।	KK-01-01-001-268a
लुब्धा दुर्वृत्तभूयिष्ठा न ताञ्छोचितुमर्हसि ॥	KK-01-01-001-268c
श्रुतवानसि मेधावी बुद्धिमान्प्राज्ञसम्मतः ।	KK-01-01-001-269a
येषां शास्त्रानुगा बुद्धिर्न ते मुह्यन्ति भारत ॥	KK-01-01-001-269c
निग्रहानुग्रहौ चापि विदितौ ते नराधिप ।	KK-01-01-001-270a
नात्यन्तमेवानुवृत्तिः कार्या ते पुत्ररक्षणे ॥	KK-01-01-001-270c
भवितव्यं तथा तच्च नानुशोचितुमर्हसि ।	KK-01-01-001-271a
दैवं पुरुषकारेण को निवर्तितुमर्हति ॥	KK-01-01-001-271c
विधातृविहितं मार्गं न कश्चिदतिवर्तते ।	KK-01-01-001-272a
कालमूलमिदं सर्वं भावाभावौ सुखासुखे ॥	KK-01-01-001-272c
कालः सृजति भूतानि कालः संहरते प्रजाः ।	KK-01-01-001-273a
संहरन्तं प्रजाः कालं कालः शमयते पुनः ॥	KK-01-01-001-273c
कालो विकुरुते भावान्सर्वांल्लोके शुभाशुभान् ।	KK-01-01-001-274a
कालः संक्षिपते सर्वाः प्रजा विसृजते पुनः ॥	KK-01-01-001-274c
कालः सुप्तेषु जागर्ति कालो हि दुरतिक्रमः ।	KK-01-01-001-275a
कालः सर्वेषु भूतेषु चरत्यविधृतः समः ॥	KK-01-01-001-275c
अतीतानागता भावा ये च वर्तन्ति साम्प्रतम् ।	KK-01-01-001-276a
तान्कालनिर्मितान्बुद्ध्वा न संज्ञां हातुमर्हसि ॥	KK-01-01-001-276c
सौतिरुवाच ।	KK-01-01-001-277
इत्येवं पुत्रशोकार्तं धृतराष्ट्रं जनेश्वरम् ।	KK-01-01-001-277a
आश्वास्य स्वस्थमकरोत्सूतो गावल्गणिस्तदा ॥	KK-01-01-001-277c
धृतराष्ट्रोऽपि तच्छ्रुत्वा धृतिमेव समाश्रयत् ।	KK-01-01-001-278a
दिष्ट्येदमागतमिति मत्त्वा स प्राज्ञसत्तमः ॥	KK-01-01-001-278c
लोकानां च हितार्थाय कारुण्यान्मुनिसत्तमः ।	KK-01-01-001-279a
अत्रोपनिषदं पुण्यां कृष्णद्वैपायनोऽब्रवीत् ॥	KK-01-01-001-279c
विद्वद्भिः कथ्यते लोक पुराणे कविसत्तमैः ।	KK-01-01-001-280a
भारताध्ययनं पुण्यमपि पादमधीयतः ।	KK-01-01-001-280c
श्रद्दधानस्य पूयन्ते सर्वपापान्यशेषतः ॥	KK-01-01-001-280e
देवा देवर्षयो ह्यत्र तथा ब्रह्मर्षयोऽमलाः ।	KK-01-01-001-281a
कीर्त्यन्ते शुमकर्माणस्तथा यक्षा महोरगाः ॥	KK-01-01-001-281c
भगवान्वासुदेवश्च कीर्त्यतेऽत्र सनातनः ।	KK-01-01-001-282a
स हि सत्यमृतं चैव पवित्रं पुण्यमेव च ॥	KK-01-01-001-282c
शाश्वतं ब्रह्म परमं ध्रुवं ज्योतिः सनातनम् ।	KK-01-01-001-283a
यस्य दिव्यानि कर्माणि कथयन्ति मनीषिणः ॥	KK-01-01-001-283c
असत्सत्सदसच्चैव यस्माद्विश्वं प्रवर्तते ।	KK-01-01-001-284a
सन्ततिश्च प्रवृत्तिश्च जन्ममृत्युपुनर्भवाः ॥	KK-01-01-001-284c
अध्यात्मं श्रूयते यत्र पञ्चभूतगुणात्मकम् ।	KK-01-01-001-285a
अव्यक्तादि परं यच्च स एव परिगीयते ॥	KK-01-01-001-285c
यं ध्यायन्ति सदा मुक्ता ध्यानयोगबलान्विताः ।	KK-01-01-001-286a
प्रतिबिम्बमिवादर्शे पश्यन्त्यात्मन्यवस्थितम् ॥	KK-01-01-001-286c
श्रद्दधानः सदा युक्तः सदा धर्मपरायणः ।	KK-01-01-001-287a
आसेवन्निममध्यायं नरः पापात्प्रमुच्यते ॥	KK-01-01-001-287c
अनुक्रमणिकाध्यायं भारतस्येममादितः ।	KK-01-01-001-288a
आस्तिकः सततं शृण्वन्न कृच्छ्रेष्ववसीदति ॥	KK-01-01-001-288c
उभे सन्ध्ये जपन्किञ्चित्सद्यो मुच्येत किल्बिषात् ।	KK-01-01-001-289a
अनुक्रमण्या यावत्स्यादह्ना रात्र्या च सञ्चितम् ॥	KK-01-01-001-289c
भारतस्य वपुर्ह्येतत्सत्यं चामृतमेव च ।	KK-01-01-001-290a
नवनीतं यथा दध्नो द्विपदां ब्राह्मणो यथा ॥	KK-01-01-001-290c
आरण्यकं च वेदेभ्य ओषधिभ्योऽमृतं यथा ।	KK-01-01-001-291a
ह्रदानामुदधिः श्रेष्ठो गौर्वरिष्ठा चतुष्पदाम् ॥	KK-01-01-001-291c
यथैतानीतिहासानां तथा भारतमुच्यते ।	KK-01-01-001-292a
यश्चैनं श्रावयेच्छ्राद्धे ब्राह्मणान्पादमन्ततः ॥	KK-01-01-001-292c
अक्षय्यमन्नपानं वै पितॄंस्तस्योपतिष्ठते ।	KK-01-01-001-293a
इतिहासपुराणाभ्यां वेदं समुपबृंहयेत् ॥	KK-01-01-001-293c
बिभेत्यल्पश्रुताद्वेदो मामयं प्रतरिष्यति ।	KK-01-01-001-294a
कार्ष्णं वेदमिमं विद्वाञ्श्रावयित्वार्थमश्नुते ॥	KK-01-01-001-294c
भ्रूणहत्यादिकं चापि पापं जह्यादसंशयम् ।	KK-01-01-001-295a
य इमं शुचिरध्यायं पठेत्पर्वणि पर्वणि ॥	KK-01-01-001-295c
अधीतं भारतं तेन कृत्स्नं स्यादिति मे मतिः ।	KK-01-01-001-296a
यश्चैनं शृणुयान्नित्यमार्षं श्रद्धासमन्वितः ॥	KK-01-01-001-296c
स दीर्घमायुः कीर्तिं च स्वर्गतिं चाप्नुयान्नरः ।	KK-01-01-001-297a
एकतश्चतुरो वेदा भारतं चैतदेकतः ॥	KK-01-01-001-297c
पुरा किल सुरैः सर्वैः समेत्य तुलया धृतम् ।	KK-01-01-001-298a
चतुर्भ्यः सरहस्येभ्यो वेदेभ्यो ह्यधिकं यदा ॥	KK-01-01-001-298c
तदाप्रभृति लोकेऽस्मिन्महाभारतमुच्यते ।	KK-01-01-001-299a
महत्त्वे च गुरुत्वे च ध्रियमाणं यतोऽधिकम् ॥	KK-01-01-001-299c
महत्त्वाद्भारवत्त्वाच्च महाभारतमुच्यते ।	KK-01-01-001-300a
निरुक्तमस्य यो वेद सर्वपापैः प्रमुच्यते ॥	KK-01-01-001-300c
तपो नकल्कोऽध्ययनं नकल्कः स्वाभाविको वेदविधिर्नकल्कः ।	KK-01-01-001-301a
प्रसह्य वित्ताहरणं नकल्कस्तान्येव भावोपहतानि कल्कः ॥	KK-01-01-001-301c
ऋषय ऊचुः ।	KK-01-02-002-001
समन्तपञ्चकमिति यदुक्तं सूतनन्दन ।	KK-01-02-002-001a
एतत्सर्वं यथातत्त्वं श्रोतुमिच्छामहे वयम् ॥	KK-01-02-002-001c
सौतिरुवाच ।	KK-01-02-002-002
शृणुध्वं मम भो विप्रा ब्रुवतश्च कथाः शुभाः ।	KK-01-02-002-002a
समन्तपञ्चकाख्यं च श्रोतुमर्हथ सत्तमाः ॥	KK-01-02-002-002c
त्रेताद्वापरयोः सन्धौ रामः शस्त्रभृतां वरः ।	KK-01-02-002-003a
असकृत्पार्थिवं क्षत्रं जघानामर्षचोदितः ॥	KK-01-02-002-003c
स सर्वं क्षत्रमुत्साद्य स्ववीर्येणानलद्युतिः ।	KK-01-02-002-004a
समन्तपञ्चके पञ्च चकार रुधिरह्रदान् ॥	KK-01-02-002-004c
स तेषु रुधिराम्भःसु ह्रदेषु क्रोधमूर्च्छितः ।	KK-01-02-002-005a
पितॄन्सन्तर्पयामास रुधिरेणेति नः श्रुतम् ॥	KK-01-02-002-005c
अथर्चीकादयोऽभ्येत्य पितरो राममब्रुवन् ।	KK-01-02-002-006a
राम राम महाभाग प्रीताः स्म तव भार्गव ॥	KK-01-02-002-006c
अनया पितृभक्त्या च विक्रमेण तव प्रभो ।	KK-01-02-002-007a
वरं वृणीष्व भद्रं ते यमिच्छसि महाद्युते ॥	KK-01-02-002-007c
राम उवाच ।	KK-01-02-002-008
यदि मे पितरः प्रीता यद्यनुग्राह्यता मयि ।	KK-01-02-002-008a
यच्च रोषाभिभूतेन क्षत्रमुत्सादितं मया ॥	KK-01-02-002-008c
अतश्च पापान्मुच्येऽहमेष मे प्रार्थितो वरः ।	KK-01-02-002-009a
ह्रदाश्च तीर्थभूता मे भवेयुर्भुवि विश्रुताः ॥	KK-01-02-002-009c
एवं भविष्यतीत्येवं पितरस्तमथाब्रुवन् ।	KK-01-02-002-010a
तं क्षमस्वेति निषिषिधुस्ततः स विरराम ह ॥	KK-01-02-002-010c
तेषां समीपे यो देशो ह्रदानां रुधिराम्भसाम् ।	KK-01-02-002-011a
समन्तपञ्चकमिति पुण्यं तत्परिकीर्तितम् ॥	KK-01-02-002-011c
येन लिङ्गेन यो देशो युक्तः समुपलक्ष्यते ।	KK-01-02-002-012a
तेनैव नाम्ना तं देशं वाच्यमाहुर्मनीषिणः ॥	KK-01-02-002-012c
अन्तरे चैव सम्प्राप्ते कलिद्वापरयोरभूत् ।	KK-01-02-002-013a
समन्तपञ्चके युद्धं कुरुपाण्डवसेनयोः ॥	KK-01-02-002-013c
तस्मिन्परमधर्मिष्ठे देशे भूदोषवर्जिते ।	KK-01-02-002-014a
अष्टादश समाजग्मुरक्षौहिण्यो युयुत्सया ॥	KK-01-02-002-014c
समेत्य तं द्विजास्ताश्च तत्रैव निधनं गताः ।	KK-01-02-002-015a
एतन्नामाभिनिर्वृत्तं तस्य देशस्य वै द्विजाः ॥	KK-01-02-002-015c
पुण्यश्च रमणीयश्च स देशो वः प्रकीर्तितः ।	KK-01-02-002-016a
तदेतत्कथितं सर्वं मया ब्राह्मणसत्तमाः ॥	KK-01-02-002-016c
यथा देशः स विख्यातस्त्रिषु लोकेषु सुव्रताः ॥	KK-01-02-002-016e
ऋषय ऊचुः ।	KK-01-02-002-017
अक्षौहिण्य इति प्रोक्तं यत्त्वया सूतनन्दन ।	KK-01-02-002-017a
एतदिच्छामहे श्रोतुं सर्वमेव यथातथम् ॥	KK-01-02-002-017c
अक्षौहिण्याः परीमाणं नराश्वरथदन्तिनाम् ।	KK-01-02-002-018a
यथावच्चैव नो ब्रूहि सर्वं हि विदितं तव ॥	KK-01-02-002-018c
सौतिरुवाच ।	KK-01-02-002-019
एको रथो गजश्चैको नराः पञ्च पदातयः ।	KK-01-02-002-019a
त्रयश्च तुरगास्तज्ज्ञैः पत्तिरित्यभिधीयते ॥	KK-01-02-002-019c
पत्तिं तु त्रिगुणामेतामाहुः सेनामुखं बुधाः ।	KK-01-02-002-020a
त्रीणि सेनामुखान्येको गुल्म इत्यभिधीयते ॥	KK-01-02-002-020c
त्रयो गुल्मा गणो नाम वाहिनी तु गणास्त्रयः ।	KK-01-02-002-021a
स्मृतास्तिस्रस्तु वाहिन्यः पृतनेति विचक्षणैः ॥	KK-01-02-002-021c
चमूस्तु पृतनास्तिस्रस्तिस्रश्चम्वस्त्वनीकिनी ।	KK-01-02-002-022a
अनीकिनीं दशगुणां प्राहुरक्षौहिणीं बुधाः ॥	KK-01-02-002-022c
अक्षौहिण्याः प्रसङ्ख्याता रथानां द्विजसत्तमाः ।	KK-01-02-002-023a
सङ्ख्यागणिततत्त्वज्ञैः सहस्राण्येकविंशतिः ॥	KK-01-02-002-023c
शतान्युपरि चैवाष्टौ तथा भूयश्च सप्ततिः ।	KK-01-02-002-024a
गजानां च परीमाणमेतदेव विनिर्दिशेत् ॥	KK-01-02-002-024c
ज्ञेयं शतसहस्रं तु सहस्राणि नवैव तु ।	KK-01-02-002-025a
नराणामपि पञ्चाशच्छतानि त्रीणि चानघाः ॥	KK-01-02-002-025c
पञ्च षष्टिसहस्राणि तथाश्वानां शतानि च ।	KK-01-02-002-026a
दशोत्तराणि षट् प्राहुर्यथावदिह सङ्ख्यया ॥	KK-01-02-002-026c
एतामक्षौहिणीं प्राहुः सङ्ख्यातत्त्वविदो जनाः ।	KK-01-02-002-027a
यां वः कथितवानस्मि विस्तरेण तपोधनाः ॥	KK-01-02-002-027c
एतया सङ्ख्यया ह्यासन्कुरुपाण्डवसेनयोः ।	KK-01-02-002-028a
अक्षौहिण्यो द्विजश्रेष्ठाः पिण्डिताष्टादशैव तु ॥	KK-01-02-002-028c
समेतास्तत्र वै देशे तत्रैव निधनं गताः ।	KK-01-02-002-029a
कौरवान्कारणं कृत्वा कालेनाद्भुतकर्मणा ॥	KK-01-02-002-029c
अहानि युयुधे भीष्मो दशैव परमास्त्रवित् ।	KK-01-02-002-030a
अहानि पञ्च द्रोणस्तु ररक्ष कुरुवाहिनीम् ॥	KK-01-02-002-030c
अहनी युयुधे द्वे तु कर्णः परबलार्दनः ।	KK-01-02-002-031a
शल्योऽर्धदिवसं चैव गदायुद्धमतः परम् ॥	KK-01-02-002-031c
तस्यैव दिवसस्यान्ते द्रौणिहार्दिक्यगौतमाः ।	KK-01-02-002-032a
प्रसुप्तं निशि विश्वस्तं जघ्नुर्यौधिष्ठिरं बलम् ॥	KK-01-02-002-032c
यत्तु शौनक सत्रे ते भारताख्यानमुत्तमम् ।	KK-01-02-002-033a
जनमेजयस्य तत्सत्रे व्यासशिष्येण धीमता ॥	KK-01-02-002-033c
कथितं विस्तरार्थं च यशो वीर्यं महीक्षिताम् ।	KK-01-02-002-034a
पौष्यं तत्र च पौलोममास्तीकं चादितः स्मृतम् ॥	KK-01-02-002-034c
विचित्रार्थपदाख्यानमनेकसमयान्वितम् ।	KK-01-02-002-035a
प्रतिपन्नं नरैः प्राज्ञैर्वैराग्यमिव मोक्षिभिः ॥	KK-01-02-002-035c
आत्मेव वेदितव्येषु प्रियेष्विव हि जीवितम् ।	KK-01-02-002-036a
इतिहासः प्रधानार्थः श्रेष्ठः सर्वागमेष्वयम् ॥	KK-01-02-002-036c
अनाश्रित्येदमाख्यानं कथा भुवि न विद्यते ।	KK-01-02-002-037a
आहारमनपाश्रित्य शरीरस्येव धारणम् ॥	KK-01-02-002-037c
तदेतद्भारतं नाम कविभिस्तूपजीव्यते ।	KK-01-02-002-038a
उदयप्रेप्सुभिर्भृत्यैरभिजात इवेश्वरः ॥	KK-01-02-002-038c
इतिहासोत्तमे यस्मिन्नर्पिता बुद्धिरुत्तमा ।	KK-01-02-002-039a
स्वरव्यञ्जनयोः कृत्स्ना लोकवेदाश्रयेव वाक् ॥	KK-01-02-002-039c
तस्य प्रज्ञाभिपन्नस्य विचित्रपदपर्वणः ।	KK-01-02-002-040a
सूक्ष्मार्थन्याययुक्तस्य वेदार्थैर्भूषितस्य च ॥	KK-01-02-002-040c
भारतस्येतिहासस्य श्रूयतां पर्वसङ्ग्रहः ।	KK-01-02-002-041a
पर्वानुक्रमणी पूर्वं द्वितीयः पर्वसङ्ग्रहः ॥	KK-01-02-002-041c
पौष्यं पौलोममास्तीकमादिरंशावतारणम् ।	KK-01-02-002-042a
ततः सम्भवपर्वोक्तमद्भुतं रोमहर्षणम् ॥	KK-01-02-002-042c
दाहो जतुगृहस्यात्र हैडिम्बं पर्व चोच्यते ।	KK-01-02-002-043a
ततो बकवधः पर्व पर्व चैत्ररथं ततः ॥	KK-01-02-002-043c
ततः स्वयंवरो देव्याः पाञ्चाल्याः पर्व चोच्यते ।	KK-01-02-002-044a
क्षात्रधर्मेण निर्जित्य ततो वैवाहिकं स्मृतम् ॥	KK-01-02-002-044c
विदुरागमनं पर्व राज्यलाभस्तथैव च ।	KK-01-02-002-045a
अर्जुनस्य वने वासः सुभद्राहरणं ततः ॥	KK-01-02-002-045c
सुभद्राहरणादूर्ध्वं ज्ञेया हरणहारिका ।	KK-01-02-002-046a
ततः खाण्डवदाहाख्यं तत्रैव मयदर्शनम् ॥	KK-01-02-002-046c
सभापर्व ततः प्रोक्तं मन्त्रपर्व ततः परम् ।	KK-01-02-002-047a
जरासन्धवधः पर्व पर्व दिग्विजयं तथा ॥	KK-01-02-002-047c
पर्व दिग्विजयादूर्ध्वं राजसूयिकमुच्यते ।	KK-01-02-002-048a
ततश्चार्घाभिहरणं शिशुपालवधस्ततः ॥	KK-01-02-002-048c
द्यूतपर्व ततः प्रोक्तमनुद्यूतमतः परम् ।	KK-01-02-002-049a
तत आरण्यकं पर्व किर्मीरवध एवच ॥	KK-01-02-002-049c
अर्जुनस्याभिगमनं पर्व ज्ञेयमतः परम् ।	KK-01-02-002-050a
ईश्वरार्जुनयोर्युद्धं पर्व कैरातसंज्ञितम् ॥	KK-01-02-002-050c
इन्द्रलोकाभिगमनं पर्व ज्ञेयमतः परम् ।	KK-01-02-002-051a
नलोपाख्यानमपि च धार्मिकं करुणोदयम् ॥	KK-01-02-002-051c
तीर्थयात्रा ततः पर्व कुरुराजस्य धीमतः ।	KK-01-02-002-052a
जटासुरवधः पर्व यक्षयुद्धमतः परम् ॥	KK-01-02-002-052c
निवातकवचैर्युद्धं पर्व चाजगरं ततः ।	KK-01-02-002-053a
मार्कण्डेयसमास्या च पर्वानन्तरमुच्यते ॥	KK-01-02-002-053c
संवादश्च ततः पर्व द्रौपदीसत्यभामयोः ।	KK-01-02-002-054a
घोषयात्रा ततः पर्व ततः प्रायोपवेशनम् ।	KK-01-02-002-054c
मन्त्रस्य निश्चयं चैव मृगस्वप्नोद्भवं ततः ॥	KK-01-02-002-054e
व्रीहिद्रौणिकमाख्यानमैन्द्रद्युम्नं तथैव च ।	KK-01-02-002-055a
द्रौपदीहरणं पर्व जयद्रथविमोक्षणम् ॥	KK-01-02-002-055c
रामोपाख्यानमत्रैव पर्व ज्ञेयमतः परम् ।	KK-01-02-002-056a
पतिव्रताया माहात्म्यं सावित्र्याश्चैवमद्भुतम् ॥	KK-01-02-002-056c
कुण्डलाहरणं पर्व ततः परमिहोच्यते ।	KK-01-02-002-057a
आरणेयं ततः पर्व वैराटं तदनन्तरम् ॥	KK-01-02-002-057c
पाण्डवानां प्रवेशश्च समयस्य च पालनम् ॥	KK-01-02-002-057e
कीचकानां वधः पर्व पर्व ग्रोग्रहणं ततः ।	KK-01-02-002-058a
अभिमन्योश्च वैराट्याः पर्व वैवाहिकं स्मृतम् ॥	KK-01-02-002-058c
उद्योगपर्व विज्ञेयमत ऊर्ध्वं महाद्भुतम् ।	KK-01-02-002-059a
ततः सञ्जययानाख्यं पर्व ज्ञेयमतः परम् ॥	KK-01-02-002-059c
प्रजागरं तथा पर्व धृतराष्ट्रस्य चिन्तया ।	KK-01-02-002-060a
पर्व सानत्सुजातं वै गुह्यमध्यात्मदर्शनम् ॥	KK-01-02-002-060c
यानसन्धिस्ततः पर्व भगवद्यानमेव च ।	KK-01-02-002-061a
मातलीयमुपाख्यानं चरितं गालवस्य च ॥	KK-01-02-002-061c
सावित्रं वामदेव्यं च वैन्योपाख्यानमेव च ।	KK-01-02-002-062a
जामदग्न्यमुपाख्यानं पर्व षोडशराजकम् ॥	KK-01-02-002-062c
सभाप्रवेशः कृष्णस्य विदुलापुत्रशासनम् ।	KK-01-02-002-063a
उद्योगः सैन्यनिर्याणं विश्वोपाख्यानमेव च ॥	KK-01-02-002-063c
ज्ञेयं विवादपर्वात्र कर्णस्यापि महात्मनः ।	KK-01-02-002-064a
'मन्त्रस्य निश्चयं कृत्वा कार्यस्य समनन्तरम् ॥	KK-01-02-002-064c
कीर्त्यते चाप्युपाख्यानं सेनापत्येऽभिषेचनम् ।	KK-01-02-002-065a
श्वेतस्य वासुदेवेन चित्रं बहुकथाश्रयम् ।'	KK-01-02-002-065c
निर्याणं च ततः पर्व कुरुपाण्डवसेनयोः ॥	KK-01-02-002-065e
रथातिरथसङ्ख्या च पर्वोक्तं तदनन्तरम् ।	KK-01-02-002-066a
उलूकदूतागमनं पर्वामर्षविवर्धनम् ॥	KK-01-02-002-066c
अम्बोपाख्यानमत्रैव पर्व ज्ञेयमतः परम् ।	KK-01-02-002-067a
भीष्माभिषेचनं पर्व ततश्चाद्भुतमुच्यते ॥	KK-01-02-002-067c
जम्बूखण्डविनिर्माणं पर्वोक्तं तदनन्तरम् ।	KK-01-02-002-068a
भूमिपर्व ततः प्रोक्तं द्वीपविस्तारकीर्तनम् ॥	KK-01-02-002-068c
'दिव्यं चक्षुर्ददौ यत्र सञ्जयाय महामुनिः ।'	KK-01-02-002-069a
पर्वोक्तं भगवद्गीता पर्व भीष्मवधस्ततः ।	KK-01-02-002-069c
द्रोणाभिषेचनं पर्व संशप्तकवधस्ततः ॥	KK-01-02-002-069e
अभिमन्युवधः पर्व प्रतिज्ञा पर्व चोच्यते ।	KK-01-02-002-070a
जयद्रथवधः पर्व घटोत्कचवधस्ततः ॥	KK-01-02-002-070c
ततो द्रोणवधः पर्व विज्ञेयं लोमहर्षणम् ।	KK-01-02-002-071a
मोक्षो नारायणास्त्रस्य पर्वानन्तरमुच्यते ॥	KK-01-02-002-071c
कर्णपर्व ततो ज्ञेयं शल्यपर्व ततः परम् ।	KK-01-02-002-072a
ह्रदप्रवेशनं पर्व गदायुद्धमतः परम् ॥	KK-01-02-002-072c
सारस्वतं ततः पर्व तीर्थवंशानुकीर्तनम् ।	KK-01-02-002-073a
अत ऊर्ध्वं सुबीभत्सं पर्व सौप्तिकमुच्यते ॥	KK-01-02-002-073c
ऐषीकं पर्व चोद्दिष्टमत ऊर्ध्वं सुदारुणम् ।	KK-01-02-002-074a
जलप्रदानिकं पर्व स्त्रीविलापस्ततः परम् ॥	KK-01-02-002-074c
श्राद्धपर्व ततो ज्ञेयं कुरूणामौर्ध्वदेहिकम् ।	KK-01-02-002-075a
चार्वाकनिग्रहः पर्व रक्षसो ब्रह्मरूपिणः ॥	KK-01-02-002-075c
आभिषेचनिकं पर्व धर्मराजस्य धीमतः ।	KK-01-02-002-076a
प्रविभागो गृहाणां च पर्वोक्तं तदनन्तरम् ॥	KK-01-02-002-076c
शान्तिपर्व ततो यत्र राजधर्मानुशासनम् ।	KK-01-02-002-077a
आपद्धर्मश्च पर्वोक्तं मोक्षधर्मस्ततः परम् ॥	KK-01-02-002-077c
शुकप्रश्नाभिगमनं ब्रह्मप्रश्नानुशासनम् ।	KK-01-02-002-078a
प्रादुर्भावश्च दुर्वासः संवादश्चैव मायया ॥	KK-01-02-002-078c
ततः पर्व परिज्ञेयमानुशासनिकं परम् ।	KK-01-02-002-079a
स्वर्गारोहणिकं चैव ततो भीष्मस्य धीमतः ॥	KK-01-02-002-079c
ततोऽश्वमेधिकं पर्व सर्वपापप्रणाशनम् ।	KK-01-02-002-080a
अनुगीता ततः पर्व ज्ञेयमध्यात्मवाचकम् ॥	KK-01-02-002-080c
पर्व चाश्रमवासाख्यं पुत्रदर्शनमेव च ।	KK-01-02-002-081a
नारदागमनं पर्व ततः परमिहोच्यते ॥	KK-01-02-002-081c
मौसलं पर्व चोद्दिष्टं ततो घोरं सुदारुणम् ।	KK-01-02-002-082a
महाप्रस्थानिकं पर्व स्वर्गारोहणिकं ततः ॥	KK-01-02-002-082c
हरिवंशस्ततः पर्व पुराणं खिलसंज्ञितम् ।	KK-01-02-002-083a
विष्णुपर्व शिशोश्चर्या विष्णोः कंसवधस्तथा ॥	KK-01-02-002-083c
भविष्यं पर्व चाप्युक्तं खिलेष्वेवाद्भुतं महत् ।	KK-01-02-002-084a
एतत्पर्वशतं पूर्णं व्यासेनोक्तं महात्मना ॥	KK-01-02-002-084c
यथावत्सूतपुत्रेण रौमहर्षणिना ततः ।	KK-01-02-002-085a
उक्तानि नैमिशारण्ये पर्वाण्यष्टादशैव तु ॥	KK-01-02-002-085c
समासो भारतस्यायमत्रोक्तः पर्वसङ्ग्रहः ।	KK-01-02-002-086a
पौष्यं पौलोममास्तीकमादिरंशावतारणम् ॥	KK-01-02-002-086c
सम्भवो जतुवेश्माख्यं हिडिम्बबकयोर्वधः ।	KK-01-02-002-087a
तथा चैत्ररथं देव्याः पाञ्चाल्याश्च स्वयंवरः ॥	KK-01-02-002-087c
क्षात्रधर्मेण निर्जित्य ततो वैवाहिकं स्मृतम् ।	KK-01-02-002-088a
विदुरागमनं चैव राज्यलाभस्तथैव च ॥	KK-01-02-002-088c
वनवासोऽर्जुनस्यापि सुभद्राहरणं ततः ।	KK-01-02-002-089a
हरणाहरणं चैव दहनं खाण्डवस्य च ॥	KK-01-02-002-089c
मयस्य दर्शनं चैव आदिपर्वणि कथ्यते ।	KK-01-02-002-090a
पौष्ये पर्वणि माहात्म्यमुत्तङ्कस्योपवर्णितम् ॥	KK-01-02-002-090c
पौलोमे भृगुवंशस्य विस्तारः परिकीर्तितः ।	KK-01-02-002-091a
आस्तीके सर्वनागानां गरुडस्य च सम्भवः ॥	KK-01-02-002-091c
क्षीरोदमथनं चैव जन्मोच्चैःश्रवसस्तथा ।	KK-01-02-002-092a
यजतः सर्पसत्रेण राज्ञः पारिक्षितस्य च ॥	KK-01-02-002-092c
कथेयमभिनिर्वृत्ता भारतानां महात्मनाम् ।	KK-01-02-002-093a
विविधाः सम्भवा राज्ञामुक्ताः सम्भवपर्वणि ॥	KK-01-02-002-093c
अन्येषां चैव शूराणामृषेर्द्वैपायनस्य च ।	KK-01-02-002-094a
अंशावतरणं चात्र देवानां परिकीर्तितम् ॥	KK-01-02-002-094c
दैत्यानां दानवानां च यक्षाणां च महौजसाम् ।	KK-01-02-002-095a
नागानामथ सर्पाणां गन्धर्वाणां पतत्त्रिणाम् ॥	KK-01-02-002-095c
अन्येषां चैव भूतानां विविधानां समुद्भवः ।	KK-01-02-002-096a
महर्षेराश्रमपदे कण्वस्य च तपस्विनः ॥	KK-01-02-002-096c
शकुन्तलायां दुष्यन्ताद्भरतश्चापि जज्ञिवान् ।	KK-01-02-002-097a
यस्य लोकेषु नाम्नेदं प्रथितं भारतं कुलम् ॥	KK-01-02-002-097c
वसूनां पुनरुत्पत्तिर्भागीरथ्यां महात्मनाम् ।	KK-01-02-002-098a
शन्तनोर्वेश्मनि पुनस्तेषां चारोहणं दिवि ॥	KK-01-02-002-098c
तेजोंशानां च सम्पातो भीष्मस्याप्यत्र सम्भवः ।	KK-01-02-002-099a
राज्यान्निवर्तनं तस्य ब्रह्मचर्यव्रते स्थितिः ॥	KK-01-02-002-099c
प्रतिज्ञापालनं चैव रक्षा चित्राङ्गदस्य च ।	KK-01-02-002-100a
हते चित्राङ्गदे चैव रक्षा भ्रातुर्यवीयसः ॥	KK-01-02-002-100c
विचित्रवीर्यस्य तथा राज्ये सम्प्रतिपादनम् ।	KK-01-02-002-101a
धर्मस्य नृषु सम्भूतिरणीमाण्डव्यशापजा ॥	KK-01-02-002-101c
कृष्णद्वैपायनाच्चैव प्रसूतिर्वरदानजा ।	KK-01-02-002-102a
धृतराष्ट्रस्य पाण्डोश्च पाण्डवानां च सम्भवः ॥	KK-01-02-002-102c
वारणावतयात्रा च मन्त्रो दुर्योधनस्य च ।	KK-01-02-002-103a
कूटस्य धार्तराष्ट्रेण प्रेषणं पाण्डवान्प्रति ॥	KK-01-02-002-103c
हितोपदेशश्च पथि धर्मराजस्य धीमतः ।	KK-01-02-002-104a
विदुरेण कृतो यत्र हितार्थं म्लेच्छभाषया ॥	KK-01-02-002-104c
विदुरस्य च वाक्येन सुरुङ्गोपक्रमक्रिया ।	KK-01-02-002-105a
निषाद्याः पञ्चपुत्रायाः सुप्ताया जतुवेश्मनि ॥	KK-01-02-002-105c
पुरोचनस्य चात्रैव दहनं सम्प्रकीर्तितम् ।	KK-01-02-002-106a
पाण्डवानां वने घोरे हिडिम्बायाश्च दर्शनम् ॥	KK-01-02-002-106c
तत्रैव च हिडिम्बस्य वधो भीमान्महाबलात् ।	KK-01-02-002-107a
घटोत्कचस्य चोत्पत्तिरत्रैव परिकीर्तिता ॥	KK-01-02-002-107c
महर्षेर्दर्शनं चैव व्यासस्यामिततेजसः ।	KK-01-02-002-108a
तदाज्ञयैकचक्रायां ब्राह्मणस्य निवेशने ॥	KK-01-02-002-108c
अज्ञातचर्यया वासो यत्र तेषां प्रकीर्तितः ।	KK-01-02-002-109a
बकस्य निधनं चैव नागराणां च विस्मयः ॥	KK-01-02-002-109c
सम्भवश्चैव कृष्णाया धृष्टद्युम्नस्य चैव ह ।	KK-01-02-002-110a
ब्राह्मणात्समुपश्रुत्य व्यासवाक्यप्रचोदिताः ॥	KK-01-02-002-110c
द्रौपदीं प्रार्थयन्तस्ते स्वयंवरदिदृक्षया ।	KK-01-02-002-111a
पञ्चालानभितो जग्मुर्यत्र कौतूहलान्विताः ॥	KK-01-02-002-111c
अङ्गारपर्णं निर्जित्य गङ्गाकूलेऽर्जुनस्तदा ।	KK-01-02-002-112a
सख्यं कृत्वा ततस्तेन तस्मादेव च शुश्रुवे ॥	KK-01-02-002-112c
तापत्यमथ वासिष्ठमौर्वं चाख्यानमुत्तमम् ।	KK-01-02-002-113a
भ्रातृभिः सहितः सर्वैः पञ्चालानभितो ययौ ॥	KK-01-02-002-113c
पाञ्चालनगरे चापि लक्ष्यं भित्त्वा धनञ्जयः ।	KK-01-02-002-114a
द्रौपदीं लब्धवानत्र मध्ये सर्वमहीक्षिताम् ॥	KK-01-02-002-114c
भीमसेनार्जुनौ यत्र संरब्धान्पृथिवीपतीन् ।	KK-01-02-002-115a
शल्यकर्णौ च तरसा जितवन्तौ महामृधे ॥	KK-01-02-002-115c
दृष्ट्वा तयोश्च तद्वीर्यमप्रमेयममानुषम् ।	KK-01-02-002-116a
शङ्कमानौ पाण्डवांस्तान् रामकृष्णौ महामती ॥	KK-01-02-002-116c
जग्मतुस्तैः समागन्तुं शालां भार्गववेश्मनि ।	KK-01-02-002-117a
पञ्चानामेकपत्नीत्वे विमर्शो द्रुपदस्य च ॥	KK-01-02-002-117c
पञ्चेन्द्राणामुपाख्यानमत्रैवाद्भुतमुच्यते ।	KK-01-02-002-118a
द्रौपद्या देवविहीतो विवाहश्चाप्यमानुषः ॥	KK-01-02-002-118c
क्षत्तुश्च धार्तराष्ट्रेण प्रेषणं पाण्डवान्प्रति ।	KK-01-02-002-119a
विदुरस्य च सम्प्राप्तिर्दर्शनं केशवस्य च ॥	KK-01-02-002-119c
खाण्डवप्रस्थवासश्च तथा राज्यार्धसर्जनम् ।	KK-01-02-002-120a
नारदस्याज्ञया चैव द्रौपद्याः समयक्रिया ॥	KK-01-02-002-120c
सुन्दोपसुन्दयोस्तद्वदाख्यानं परिकीर्तितम् ।	KK-01-02-002-121a
अनन्तरं च द्रौपद्या सहासीनं युधिष्ठिरम् ॥	KK-01-02-002-121c
अनु प्रविश्य विप्रार्थे फाल्गुनो गृह्य चायुधम् ।	KK-01-02-002-122a
मोक्षयित्वा गृहं गत्वा विप्रार्थं कृतनिश्चयः ॥	KK-01-02-002-122c
समयं पालयन्वीरो वनं यत्र जगाम ह ।	KK-01-02-002-123a
पार्थस्य वनवासे च उलूप्या पथि सङ्गमः ॥	KK-01-02-002-123c
पुण्यतीर्थानुसंयानं बभ्रुवाहनजन्म च ।	KK-01-02-002-124a
तत्रैव मोक्षयामास पञ्च सोऽप्सरसः शुभाः ॥	KK-01-02-002-124c
शापाद्ग्राहत्वमापन्ना ब्राह्मणस्य तपस्विनः ।	KK-01-02-002-125a
प्रभासतीर्थे पार्थेन कृष्णस्य च समागमः ॥	KK-01-02-002-125c
द्वारकायां सुभद्रा च कामयानेन कामिनी ।	KK-01-02-002-126a
वासुदेवस्यानुमते प्राप्ता चैव किरीटिना ॥	KK-01-02-002-126c
गृहीत्वा हरणं प्राप्ते कृष्णे देवकिनन्दने ।	KK-01-02-002-127a
अभिमन्योः सुभद्रायां जन्म चोत्तमतेजसः ॥	KK-01-02-002-127c
द्रौपद्यास्तनयानां च सम्भवोऽनुप्रकीर्तितः ।	KK-01-02-002-128a
विहारार्थं च गतयोः कृष्णयोर्यमुनामनु ॥	KK-01-02-002-128c
सम्प्राप्तिश्चक्रधनुषोः खाण्डवस्य च दाहनम् ।	KK-01-02-002-129a
मयस्य मोक्षो ज्वलनाद्भुजङ्गस्य च मोक्षणम् ॥	KK-01-02-002-129c
महर्षेर्मन्दपालस्य शार्ङ्ग्यां तनयसम्भवः ।	KK-01-02-002-130a
इत्येतदादिपर्वोक्तं प्रथमं बहु विस्तरम् ॥	KK-01-02-002-130c
अध्यायानां शते द्वे तु सङ्ख्याते परमर्षिणा ।	KK-01-02-002-131a
सप्तविंशतिरध्याया व्यासेनोत्तमतेजसा ॥	KK-01-02-002-131c
अष्टौ श्लोकसहस्राणि अष्टौ श्लोकशतानि च ।	KK-01-02-002-132a
श्लोकाश्च चतुराशीतिर्मुनिनोक्ता महात्मना ॥	KK-01-02-002-132c
द्वितीयं तु सभापर्व बहुवृत्तान्तमुच्यते ।	KK-01-02-002-133a
सभाक्रिया पाण्डवानां किङ्कराणां च दर्शनम् ।	KK-01-02-002-133c
लोकपालसभाख्यानं नारदाद्देवदर्शिनः ।	KK-01-02-002-134a
राजसूयस्य चारम्भो जरासन्धवधस्तथा ॥	KK-01-02-002-134c
गिरिव्रजे निरुद्धानां राज्ञां कृष्णेन मोक्षणम् ।	KK-01-02-002-135a
तथा दिग्विजयोऽत्रैव पाण्डवानां प्रकीर्तितः ॥	KK-01-02-002-135c
राज्ञामागमनं चैव सार्हणानां महाक्रतौ ।	KK-01-02-002-136a
राजसूयेऽर्घसंवादे शिशुपालवधस्तथा ॥	KK-01-02-002-136c
यज्ञे विभूतिं तां दृष्ट्वा दुःखामर्षान्वितस्य च ।	KK-01-02-002-137a
दुर्योधनस्यावहासो भीमेन च सभातले ॥	KK-01-02-002-137c
यत्रास्य मन्युरुद्भूतो येन द्यूतमकारयत् ।	KK-01-02-002-138a
यत्र धर्मसुतं द्यूते शकुनिः कितवोऽजयत् ॥	KK-01-02-002-138c
यत्र द्यूतार्णवे मग्नां द्रौपदीं नौरिवार्णवात् ।	KK-01-02-002-139a
धृतराष्ट्रो महाप्राज्ञः स्नुषां परमदुःखिताम् ॥	KK-01-02-002-139c
तारयामास तांस्तीर्णाञ्ज्ञात्वा दुर्योधनो नृपः ।	KK-01-02-002-140a
पुनरेव ततो द्यूते समाह्वयत पाण्डवान् ॥	KK-01-02-002-140c
जित्वा स वनवासाय प्रेषयामास तांस्ततः ।	KK-01-02-002-141a
एतत्सर्वं सभापर्व समाख्यातं महात्मना ॥	KK-01-02-002-141c
अध्यायाः सप्ततिर्ज्ञेयास्तथा चाष्टौ प्रसङ्ख्यया ।	KK-01-02-002-142a
श्लोकानां द्वे सहस्रे तु पञ्च श्लोकशतानि च ॥	KK-01-02-002-142c
श्लोकाश्चैकादश ज्ञेयाः पर्वण्यस्मिन्द्विजोत्तमाः ।	KK-01-02-002-143a
अतः परं तृतीयं तु ज्ञेयमारण्यकं महत् ॥	KK-01-02-002-143c
वनवासं प्रयातेषु पाण्डवेषु महात्मसु ।	KK-01-02-002-144a
पौरानुगमनं चैव धर्मपुत्रस्य धीमतः ॥	KK-01-02-002-144c
अन्नौषधीनां च कृते पाण्डवेन महात्मना ।	KK-01-02-002-145a
द्विजानां भरणार्थं च कृतमाराधनं रवेः ॥	KK-01-02-002-145c
धौम्योपदेशात्तिग्मांशुप्रसादादन्नसंभवः ।	KK-01-02-002-146a
हितं च ब्रुवतः क्षत्तुः परित्यागोऽम्बिकासुतात् ॥	KK-01-02-002-146c
त्यक्तस्य पाण्डुपुत्राणां समीपगमनं तथा ।	KK-01-02-002-147a
पुनरागमनं चैव धृतराष्ट्रस्य शासनात् ॥	KK-01-02-002-147c
कर्णप्रोत्साहनाच्चैव धार्तराष्ट्रस्य दुर्मतेः ।	KK-01-02-002-148a
वनस्थान्पाण्डवान्हन्तुं मन्त्रो दुर्योधनस्य च ॥	KK-01-02-002-148c
तं दुष्टभावं विज्ञाय व्यासस्यागमनं द्रुतम् ।	KK-01-02-002-149a
निर्याणप्रतिषेधश्च सुरभ्याख्यानमेव च ॥	KK-01-02-002-149c
मैत्रेयागमनं चात्र राज्ञश्चैवानुशासनम् ।	KK-01-02-002-150a
शापोत्सर्गश्च तेनैव राज्ञो दुर्योधनस्य च ॥	KK-01-02-002-150c
किर्मीरस्य वधश्चात्र भीमसेनेन संयुगे ।	KK-01-02-002-151a
वृष्णीनामागमश्चात्र पाञ्चालानां च सर्वशः ॥	KK-01-02-002-151c
श्रुत्वा शकुनिना द्यूते निकृत्या निर्जितांश्च तान् ।	KK-01-02-002-152a
क्रुद्धस्यानुप्रशमनं हरेश्चैव किरीटिना ॥	KK-01-02-002-152c
परिदेवनं च पाञ्चाल्या वासुदेवस्य सन्निधौ ।	KK-01-02-002-153a
आश्वासनं च कृष्णेन दुःखार्तायाः प्रकीर्तितम् ॥	KK-01-02-002-153c
तथा सौभवधाख्यानमत्रैवोक्तं महर्षिणा ।	KK-01-02-002-154a
सुभद्रायाः सपुत्रायाः कृष्णेन द्वारकां पुरीम् ॥	KK-01-02-002-154c
नयनं द्रौपदेयानां धृष्टद्युम्नेन चैव ह ।	KK-01-02-002-155a
प्रवेशः पाण्डवेयानां रम्ये द्वैतवने ततः ॥	KK-01-02-002-155c
धर्मराजस्य चात्रैव संवादः कृष्णया सह ।	KK-01-02-002-156a
संवादश्च तथा राज्ञा भीमस्यापि प्रकीर्तितः ॥	KK-01-02-002-156c
समीपं पाण्डुपुत्राणां व्यासस्यागमनं तथा ।	KK-01-02-002-157a
प्रतिश्रुत्याथ विद्याया दानं राज्ञो महर्षिणा ॥	KK-01-02-002-157c
गमनं काम्यके चापि व्यासे प्रतिगते ततः ।	KK-01-02-002-158a
अस्त्रहेतोर्विवासश्च पार्थस्यामिततेजसः ॥	KK-01-02-002-158c
महादेवेन युद्धं च किरातवपुषा सह ।	KK-01-02-002-159a
दर्शनं लोकपालानामस्त्रप्राप्तिस्तथैव च ॥	KK-01-02-002-159c
महेन्द्रलोकगमनमस्त्रार्थे च किरीटिनः ।	KK-01-02-002-160a
यत्र चिन्ता समुत्पन्ना धृतराष्ट्रस्य भूयसी ॥	KK-01-02-002-160c
दर्शनं बृहदश्वस्य महर्षेर्भावितात्मनः ।	KK-01-02-002-161a
युधिष्ठिरस्य चार्तस्य व्यसने परिदेवनम् ॥	KK-01-02-002-161c
नलोपाख्यानमत्रैव धर्मिष्ठं करुणोदयम् ।	KK-01-02-002-162a
दमयन्त्याः स्थितिर्यत्र नलस्य चरितं तथा ॥	KK-01-02-002-162c
तथाक्षहृदयप्राप्तिस्तस्मादेव महर्षितः ।	KK-01-02-002-163a
लोमशस्यागमस्तत्र स्वर्गात्पाण्डुसुतान्प्रति ॥	KK-01-02-002-163c
वनवासगतानां च पाण्डवानां महात्मनाम् ।	KK-01-02-002-164a
स्वर्गे प्रवृत्तिराख्याता लोमशेनार्जुनस्य वै ॥	KK-01-02-002-164c
सन्देशादर्जुनस्यात्र तीर्थाभिगमनक्रिया ।	KK-01-02-002-165a
तीर्थानां च फलप्राप्तिः पुण्यत्वं चापि कीर्तितम् ॥	KK-01-02-002-165c
पुलस्त्यतीर्थयात्रा च नारदेन महर्षिणा ।	KK-01-02-002-166a
तीर्थयात्रा च तत्रैव पाण्डवानां महात्मनां ॥	KK-01-02-002-166c
तथा यज्ञविभूतिश्च गयस्यात्र प्रकीर्तिता ॥	KK-01-02-002-167ac
आगस्त्यमपि चाख्यानं यत्र वातापिभक्षणम् ।	KK-01-02-002-168a
लोपामुद्राभिगमनमपत्यार्थमृषेस्तथा ॥	KK-01-02-002-168c
ऋश्यशृङ्गस्य चरितं कौमारब्रह्मचारिणः ।	KK-01-02-002-169a
जामदग्न्यस्य रामस्य चरितं भूरितेजसः ॥	KK-01-02-002-169c
कार्तवीर्यवधो यत्र हैहयानां च वर्ण्यते ।	KK-01-02-002-170a
प्रभासतीर्थे पाण्डूनां वृष्णिभिश्च समागमः ॥	KK-01-02-002-170c
सौकन्यमपि चाख्यानं च्यवनो यत्र भार्गवः ।	KK-01-02-002-171a
शर्यातियज्ञे नासत्यौ कृतवान्सोमपीथिनौ ॥	KK-01-02-002-171c
ताभ्यां च यत्र स मुनिर्यौवनं प्रतिपादितः ।	KK-01-02-002-172a
मान्धातुश्चाप्युपाख्यानं राज्ञोऽत्रैव प्रकीर्तितं ॥	KK-01-02-002-172c
जन्तूपाख्यानमत्रैव यत्र पुत्रेण सोमकः ।	KK-01-02-002-173a
पुत्रार्थमयजद्राजा लेभे पुत्रशतं च सः ॥	KK-01-02-002-173c
ततः श्येनकपोतीयमुपाख्यानमनुत्तमम् ।	KK-01-02-002-174a
इन्द्राग्नी यत्र धर्मश्चाप्यजिज्ञासञ्शिबिं नृपम् ॥	KK-01-02-002-174c
अष्टावक्रीयमत्रैव विवादो यत्र बन्दिना ।	KK-01-02-002-175a
अष्टावक्रस्य विप्रर्षेर्जनकस्याध्वरेऽभवत् ॥	KK-01-02-002-175c
नैयायिकानां मुख्येन वरुणस्यात्मजेन च ।	KK-01-02-002-176a
पराजितो यत्र बन्दी विवादेन महात्मना ॥	KK-01-02-002-176a
विजित्य सागरं प्राप्तं पितरं लब्धवानृषिः ।	KK-01-02-002-177a
यवक्रीतस्य चाख्यानं रैभ्यस्य च महात्मनः ।	KK-01-02-002-177c
गन्धमादनयात्रा च वासो नारायणाश्रमे ॥	KK-01-02-002-177e
नियुक्तो भीमसेनश्च द्रौपद्या गन्धमादने ।	KK-01-02-002-178a
व्रजन्पथि महाबाहुर्दृष्टवान्पवनात्मजम् ॥	KK-01-02-002-178c
कदलीषण्डमध्यस्थं हनूमन्तं महाबलम् ।	KK-01-02-002-179a
यत्र मन्दारपुष्पार्थे नलिनीं तामधर्षयत् ॥	KK-01-02-002-179c
यत्रास्य युद्धमभवत्सुमहद्राक्षसैः सह ।	KK-01-02-002-180a
यक्षैश्चैव महावीर्यैर्मणिमत्प्रमुखैस्तथा ॥	KK-01-02-002-180c
जटासुरस्य च वधो राक्षसस्य वृकोदरात् ।	KK-01-02-002-181a
वृषपर्वणो राजर्षेस्ततोऽभिगमनं स्मृतम् ॥	KK-01-02-002-181c
आर्ष्टिषेणाश्रमे चैषां गमनं वास एव च ।	KK-01-02-002-182a
प्रोत्साहनं च पाञ्चाल्या भीमस्यात्र महात्मनः ॥	KK-01-02-002-182c
कैलासारोहणं प्रोक्तं यत्र यक्षैर्बलोत्कटैः ।	KK-01-02-002-183a
युद्धमासीन्महाघोरं मणिमत्प्रमुखैः सह ॥	KK-01-02-002-183c
समागमश्च पाण्डूनां यत्र वैश्रवणेन च ।	KK-01-02-002-184a
समागमश्चार्जुनस्य तत्रैव भ्रातृभिः सह ॥	KK-01-02-002-184c
अवाप्य दिव्यान्यस्त्राणि गुर्वर्थं सव्यसाचिना ।	KK-01-02-002-185a
निवातकवचैर्युद्धं हिरण्यपुरवासिभिः ॥	KK-01-02-002-185c
निवातकवचैर्घोरैर्दानवैः सुरशत्रुभिः ।	KK-01-02-002-186a
पौलोमैः कालकेयैश्च यत्र युद्धं किरीटिनः ॥	KK-01-02-002-186c
वधश्चैषां समाख्यातो राज्ञस्तेनैव धीमता ।	KK-01-02-002-187a
अस्त्रसन्दर्शनारम्भो धर्मराजस्य सन्निधौ ॥	KK-01-02-002-187c
पार्थस्य प्रतिषेधश्च नारदेन सुरर्षिणा ।	KK-01-02-002-188a
अवरोहणं पुनश्चैव पाण्डूनां गन्धमादनात् ॥	KK-01-02-002-188c
भीमस्य ग्रहणं चात्र पर्वताभोगवर्ष्मणा ।	KK-01-02-002-189a
भुजगेन्द्रेण बलिना तस्मिन्सुगहने वने ॥	KK-01-02-002-189c
अमोक्षयद्यत्र चैनं प्रश्नानुक्त्वा युधिष्ठिरः ।	KK-01-02-002-190a
काम्यकागमनं चैव पुनस्तेषां महात्मनाम् ॥	KK-01-02-002-190c
तत्रस्थांश्च पुनर्द्रष्टुं पाण्डवान्पुरुषर्षभान् ।	KK-01-02-002-191a
वासुदेवस्यागमनमत्रैव परिकीर्तितम् ॥	KK-01-02-002-191c
मार्कण्डेयसमास्यायामुपाख्यानानि सर्वशः ।	KK-01-02-002-192a
पृथोर्वैन्यस्य यत्रोक्तमाख्यानं परमर्षिणा ॥	KK-01-02-002-192c
संवादश्च सरस्वत्यास्तार्क्ष्यर्षेः सुमहात्मनः ।	KK-01-02-002-193a
मत्स्योपाख्यानमत्रैव प्रोच्यते तदनन्तरम् ॥	KK-01-02-002-193c
मार्कण्डेयसमास्या च पुराणं परिकीर्त्यते ।	KK-01-02-002-194a
ऐन्द्रद्युम्नमुपाख्यानं धौन्धुमारं तथैव च॥	KK-01-02-002-194c
पतिव्रतायाश्चाख्यानं तथैवाङ्गिरसं स्मृतम् ।	KK-01-02-002-195a
द्रौपद्याः कीर्तितश्चात्र संवादः सत्यभामया ॥	KK-01-02-002-195c
पुनर्द्वैतवनं चैव पाण्डवाः समुपागताः ।	KK-01-02-002-196a
घोषयात्रा च गन्धर्वैर्यत्र बद्धः सुयोधनः ॥	KK-01-02-002-196c
ह्रियमाणस्तु मन्दात्मा मोक्षितोऽसौ किरीटिना ।	KK-01-02-002-197a
धर्मराजस्य चात्रैव मृगस्वप्ननिदर्शनात् ॥	KK-01-02-002-197c
काम्यके काननश्रेष्ठे पुनर्गमनमुच्यते ।	KK-01-02-002-198a
व्रीहिद्रौणिकमाख्यानमत्रैव बहुविस्तरम् ॥	KK-01-02-002-198c
दुर्वाससोऽप्युपाख्यानमत्रैव परिकीर्तितम् ।	KK-01-02-002-199a
जयद्रथेनापहारो द्रौपद्याश्चाश्रमान्तरात् ॥	KK-01-02-002-199c
यत्रैनमन्वयाद्भीमो वायुवेगसमो जवे ।	KK-01-02-002-200a
चक्रे चैनं पञ्चशिखं यत्र भीमो महाबलः ॥	KK-01-02-002-200c
रामायणमुपाख्यानमत्रैव बहुविस्तरम् ।	KK-01-02-002-201a
यत्र रामेण विक्रम्य निहतो रावणो युधि ॥	KK-01-02-002-201c
सावित्र्याश्चाप्युपाख्यानमत्रैव परिकीर्तितम् ।	KK-01-02-002-202a
कर्णस्य परिमोक्षोऽत्र कुण्डलाभ्यां पुरन्दरात् ॥	KK-01-02-002-202c
यत्रास्य शक्तिं तुष्टोऽसावदादेकवधाय च ।	KK-01-02-002-203a
आरणेयमुपाख्यानं यत्र धर्मोऽन्वशात्सुतम् ॥	KK-01-02-002-203c
जग्मुर्लब्धवरा यत्र पाण्डवाः पश्चिमां दिशम् ।	KK-01-02-002-204a
एतदारण्यकं पर्व तृतीयं परिकीर्तितम् ॥	KK-01-02-002-204c
अत्राध्यायशते द्वे तु सङ्ख्यया परिकीर्तिते ।	KK-01-02-002-205a
एकोनसप्ततिश्चैव तथाऽध्यायाः प्रकीर्तिताः ॥	KK-01-02-002-205c
एकादश सहस्राणि श्लोकानां षट् शतानि च ।	KK-01-02-002-206a
चतुःषष्टिस्तथा श्लोकाः पर्वण्यस्मिन्प्रकीर्तिताः ॥	KK-01-02-002-206c
अतः परं निबोधेदं वैराटं पर्व विस्तरम् ।	KK-01-02-002-207a
विराटनगरे गत्वा श्मशाने विपुलां शमीम् ॥	KK-01-02-002-207c
दृष्ट्वा सन्निदधुस्तत्र पाण्डवा ह्यायुधान्युत ।	KK-01-02-002-208a
यत्र प्रविश्य नगरं छद्मना न्यवसंस्तु ते ॥	KK-01-02-002-208c
पाञ्चालीं प्रार्थयानस्य कामोपहतचेतसः ।	KK-01-02-002-209a
दुष्टात्मनो वधो यत्र कीचकस्य वृकोदरात् ॥	KK-01-02-002-209c
पाण्डवान्वेषणार्थं च राज्ञो दुर्योधनस्य च ।	KK-01-02-002-210a
चाराः प्रस्थापिताश्चात्र निपुणाः सर्वतोदिशं ॥	KK-01-02-002-210c
न च प्रवृत्तिस्तैर्लब्धा पाण्डवानां महात्मनाम् ।	KK-01-02-002-211a
गोग्रहश्च विराटस्य त्रिगर्तैः प्रथमं कृतः ॥	KK-01-02-002-211c
यत्रास्य युद्धं सुमहत्तैरासील्लोमहर्षणम् ।	KK-01-02-002-212a
ह्रियमाणश्च यत्रासौ भीमसेनेन मोक्षितः ॥	KK-01-02-002-212c
गोधनं च विराटस्य मोक्षितं यत्र पाण्डवैः ।	KK-01-02-002-213a
अनन्तरं च कुरुभिस्तस्य गोग्रहणं कृतम् ॥	KK-01-02-002-213c
समस्ता यत्र पार्थेन निर्जिताः कुरवो युधि ।	KK-01-02-002-214a
प्रत्याहृतं गोधनं च विक्रमेण किरीटिना ॥	KK-01-02-002-214c
विराटेनोत्तरा दत्ता स्नुषा यत्र किरीटिनः ।	KK-01-02-002-215a
अभिमन्युं समुद्दिश्य सौभद्रमरिघातिनम् ॥	KK-01-02-002-215c
चतुर्थमेतद्विपुलं वैराटं पर्व वर्णितम् ।	KK-01-02-002-216a
अत्रापि परिसङ्ख्याता अध्यायाः परमर्षिणा ॥	KK-01-02-002-216c
सप्तषष्टिरथो पूर्णाः श्लोकानामपि मे शृणु ।	KK-01-02-002-217a
श्लोकानां द्वे सहस्रे तु श्लोकाः पञ्चाशदेव तु ॥	KK-01-02-002-217c
उक्तानि वेदविदुषा पर्वण्यस्मिन्महर्षिणा ।	KK-01-02-002-218a
उद्योगपर्व विज्ञेयं पञ्चमं शृण्वतः परम् ॥	KK-01-02-002-218c
उपप्लाव्ये निविष्टेषु पाण्डवेषु जिगीषया ।	KK-01-02-002-219a
दुर्योधनोऽर्जुनश्चैव वासुदेवमुपस्थितौ ॥	KK-01-02-002-219c
साहाय्यमस्मिन्समरे भवान्नौ कर्तुमर्हति ।	KK-01-02-002-220a
इत्युक्ते वचने कृष्णो यत्रोवाच महामतिः ॥	KK-01-02-002-220c
अयुध्यमानमात्मानं मन्त्रिणं पुरुषर्षभौ ।	KK-01-02-002-221a
अक्षौहिणीं वा सैन्यस्य कस्य किं वा ददाम्यहम् ॥	KK-01-02-002-221c
वव्रे दुर्योधनः सैन्यं मन्दात्मा यत्र दुर्मतिः ।	KK-01-02-002-222a
अयुध्यमानं सचिवं वव्रे कृष्णं धनञ्जयः ॥	KK-01-02-002-222c
मद्रराजं च राजानमायान्तं पाण्डवान्प्रति ।	KK-01-02-002-223a
उपहारैर्वञ्चयित्वा वर्त्मन्येव सुयोधनः ॥	KK-01-02-002-223c
वरदं तं वरं वव्रे साहाय्यं क्रियतां मम ।	KK-01-02-002-224a
शल्यस्तस्मै प्रतिश्रुत्य जगामोद्दिश्य पाण्डवान् ॥	KK-01-02-002-224c
शान्तिपूर्वं चाकथयद्यत्रेन्द्रविजयं नृपः ।	KK-01-02-002-225a
पुरोहितप्रेषणं च पाण्डवैः कौरवान्प्रति ॥	KK-01-02-002-225c
वैचित्रवीर्यस्य वचः समादाय पुरोधसः ।	KK-01-02-002-226a
तथेन्द्रविजयं चापि यानं चैव पुरोधसः ॥	KK-01-02-002-226c
सञ्जयं प्रेषयामास शमार्थी पाण्डवान्प्रति ।	KK-01-02-002-227a
यत्र दूतं महाराजो धृतराष्ट्रः प्रतापवान् ॥	KK-01-02-002-227c
श्रुत्वा च पाण्डवान्यत्र वासुदेवपुरोगमान् ।	KK-01-02-002-228a
प्रजागरः सम्प्रजज्ञे धृतराष्ट्रस्य चिन्तया ॥	KK-01-02-002-228c
विदुरो यत्र वाक्यानि विचित्राणि हितानि च ।	KK-01-02-002-229a
श्रावयामास राजानं धृतराष्ट्रं मनीषिणम् ॥	KK-01-02-002-229c
तथा सनत्सुजातेन यत्राध्यात्ममनुत्तमम् ।	KK-01-02-002-230a
मनस्तापान्वितो राजा श्रावितः शोकलालसः ॥	KK-01-02-002-230c
प्रभाते राजसमितौ सञ्जयो यत्र वा विभो ।	KK-01-02-002-231a
ऐकात्म्यं वासुदेवस्य प्रोक्तवानर्जुनस्य च ॥	KK-01-02-002-231c
यत्र कृष्णो दयापन्नः सन्धिमिच्छन्महामतिः ।	KK-01-02-002-232a
स्वयमागाच्छमं कर्तुं नगरं नागसाह्वयम् ॥	KK-01-02-002-232c
प्रत्याख्यानं च कृष्णस्य राज्ञा दुर्योधनेन वै ।	KK-01-02-002-233a
शमार्थे याचमानस्य पक्षयोरुभयोर्हितम् ॥	KK-01-02-002-233c
दम्भोद्भवस्य चाख्यानमत्रैव परिकीर्तितम् ।	KK-01-02-002-234a
वरान्वेषणमत्रैव मातलेश्च महात्मनः ॥	KK-01-02-002-234c
महर्षेश्चापि चरितं कथितं गालवस्य वै ।	KK-01-02-002-235a
विदुलायाश्च पुत्रस्य प्रोक्तं चाप्यनुशासनम् ॥	KK-01-02-002-235c
कर्णदुर्योधनादीनां दुष्टं विज्ञाय मन्त्रितम् ।	KK-01-02-002-236a
योगेश्वरत्वं कृष्णेन यत्र राज्ञां प्रदर्शितम् ॥	KK-01-02-002-236c
रथमारोप्य कृष्णेन यत्र कर्णोऽनुमन्त्रितः ।	KK-01-02-002-237a
उपायपूर्वं शौटीर्यात्प्रत्याख्यातश्च तेन सः ॥	KK-01-02-002-237c
आगम्य हास्तिनपुरादुपप्लाव्यमरिन्दमः ।	KK-01-02-002-238a
पाण्डवानां यथावृत्तं सर्वमाख्यातवान्हरिः ॥	KK-01-02-002-238c
ते तस्य वचनं श्रुत्वा मन्त्रयित्वा च यद्धितम् ।	KK-01-02-002-239a
साङ्ग्रामिकं ततः सर्वं सञ्जं चक्रुः परन्तपाः ॥	KK-01-02-002-239c
ततो युद्धाय निर्याता नराश्वरथदन्तिनः ।	KK-01-02-002-240a
नगराद्धास्तिनपुराद्वलसङ्ख्यानमेवच ॥	KK-01-02-002-240c
यत्र राज्ञा ह्युलूकस्य प्रेषणं पाम्डवान्प्रति ।	KK-01-02-002-241a
श्वोभाविनि महायुद्धे दौत्येन कृतवान्प्रभुः ॥	KK-01-02-002-241c
रथातिरथसङ्ख्यानमम्बोपाख्यानमेव च ।	KK-01-02-002-242a
एतत्सुबहुवृत्तान्तं पञ्चमं पर्व भारते ॥	KK-01-02-002-242c
उद्योगपर्व निर्दिष्टं सन्धिविग्रहमिश्रितम् ।	KK-01-02-002-243a
अध्यायानां शतं प्रोक्तं षडशीतिर्महर्षिणा ॥	KK-01-02-002-243c
श्लोकानां षट् सहस्राणि तावन्त्येव शतानि च ।	KK-01-02-002-244a
श्लोकाश्च नवतिः प्रोक्तास्तथैवाष्टौ महात्मना ॥	KK-01-02-002-244c
व्यासेनोदारमतिना पर्वण्यस्मिंस्तपोधनाः ।	KK-01-02-002-245a
अतः परं विचित्रार्थं भीष्मपर्व प्रचक्षते ॥	KK-01-02-002-245c
जम्बूखण्डविनिर्माणं यत्रोक्तं सञ्जयेन ह ।	KK-01-02-002-246a
यत्र यौधिष्ठिरं सैन्यं विषादमगमत्परम् ॥	KK-01-02-002-246c
यत्र युद्धमभूद्घोरं दशाहानि सुदारुणम् ।	KK-01-02-002-247a
कश्मलं यत्र पार्थस्य वासुदेवो महामतिः ॥	KK-01-02-002-247c
मोहजं नाशयामास हेतुभिर्मोक्षदर्शिभिः ।	KK-01-02-002-248a
समीक्ष्याधोक्षजः क्षिप्रं युधिष्ठिरहिते रतः ॥	KK-01-02-002-248c
रथादाप्लुत्य वेगेन स्वयं कृष्ण उदारधीः ।	KK-01-02-002-249a
प्रतोदपाणिराधावद्भीष्मं हन्तुं व्यपेतभीः ॥	KK-01-02-002-249c
वाक्यप्रतोदाभिहतो यत्र कृष्णेन पाण्डवः ।	KK-01-02-002-250a
गाण्डीवधन्वा समरे सर्वशस्त्रभृतां वरः ॥	KK-01-02-002-250c
शिखण्डिनं पुरस्कृत्य यत्र पार्थो महाधनुः ।	KK-01-02-002-251a
विनिघ्नन्निशितैर्बाणै रथाद्भीष्ममपातयत् ॥	KK-01-02-002-251c
शरतल्पगतश्चैव भीष्मो यत्र बभूव ह ।	KK-01-02-002-252a
षष्ठमेतत्समाख्यातं भारते पर्व विस्तृतम् ॥	KK-01-02-002-252c
अध्यायानां शतं प्रोक्तं तथा सप्तदशापरे ।	KK-01-02-002-253a
पञ्च श्लोकसहस्राणि सङ्ख्ययाष्टौ शतानि च ॥	KK-01-02-002-253c
श्लोकाश्च चतुराशीतिरस्मिन्पर्वणि कीर्तिताः ।	KK-01-02-002-254a
व्यासेन वेदविदुषा सङ्ख्याता भीष्मपर्वणि ॥	KK-01-02-002-254c
द्रोणपर्व ततश्चित्रं बहुवृत्तान्तमुच्यते ।	KK-01-02-002-255a
सैनापत्येऽभिषिक्तोऽथ यत्राचार्यः प्रतापवान् ॥	KK-01-02-002-255c
दुर्योधनस्य प्रीत्यर्थं प्रतिजज्ञे महास्त्रवित् ।	KK-01-02-002-256a
ग्रहणं धर्मराजस्य पाण्डुपुत्रस्य धीमतः ॥	KK-01-02-002-256c
यत्र संशप्तकाः पार्थमपनिन्यू रणाजिरात् ।	KK-01-02-002-257a
भगदत्तो महाराजो यत्र शक्रसमो युधि ॥	KK-01-02-002-257c
सुप्रतीकेन नागेन स हि शान्तः किरीटिना ।	KK-01-02-002-258a
यत्राभिमन्युं बहवो जघ्नुरेकं महारथाः ॥	KK-01-02-002-258c
जयद्रथमुखा बालं शूरमप्राप्तयौवनम् ।	KK-01-02-002-259a
हतेऽभिमन्यौ क्रुद्धेन यत्र पार्थेन संयुगे ॥	KK-01-02-002-259c
अक्षौहिणीः सप्त हत्वा हतो राजा जयद्रथः ।	KK-01-02-002-260a
यत्र भीमो महाबाहुः सात्यकिश्च महारथः ॥	KK-01-02-002-260c
अन्वेषणार्थं पार्थस्य युधिष्ठिरनृपाज्ञया ।	KK-01-02-002-261a
प्रविष्टौ भारतीं सेनामप्रधृष्यां सुरैरपि ॥	KK-01-02-002-261c
संशप्तकावशेषं च कृतं निःशेषमाहवे ।	KK-01-02-002-262a
संशप्तकानां वीराणां कोट्यो नव महात्मनाम् ॥	KK-01-02-002-262c
किरीटिनाभिनिष्क्रम्य प्रापिता यमसादनम् ।	KK-01-02-002-263a
धृतराष्ट्रस्य पुत्राश्च तथा पाषाणयोधिनः ॥	KK-01-02-002-263c
नारायणाश्च गोपालाः समरे चित्रयोधिनः ।	KK-01-02-002-264a
अलम्बुषः श्रुतायुश्च जलसन्धश्च वीर्यवान् ॥	KK-01-02-002-264c
सौमदत्तिर्विराटश्च द्रुपदश्च महारथः ।	KK-01-02-002-265a
घटोत्कचादयश्चान्ये निहता द्रोणपर्वणि ॥	KK-01-02-002-265c
अश्वत्थामापि चात्रैव द्रोणे युधि निपातिते ।	KK-01-02-002-266a
अस्त्रं प्रादुश्चकारोग्रं नारायणममर्षितः ॥	KK-01-02-002-266c
आग्नेयं कीर्त्यते यत्र रुद्रमाहात्म्यमुत्तमम् ।	KK-01-02-002-267a
व्यासस्य चाप्यागमनं माहात्म्यं कृष्णपार्थयोः ॥	KK-01-02-002-267c
सप्तमं भारते पर्व महदेतदुदाहृतम् ।	KK-01-02-002-268a
यत्र ते पृथिवीपालाः प्रायशो निधनं गताः ॥	KK-01-02-002-268c
द्रोणपर्वणि ये शूरा निर्दिष्टाः पुरुषर्षभाः ।	KK-01-02-002-269a
अत्राध्यायशतं प्रोक्तं तथाध्यायाश्च सप्ततिः ॥	KK-01-02-002-269c
अष्टौ श्लोकसहस्राणि तथा नव शतानि च ।	KK-01-02-002-270a
श्लोका नव तथैवात्र सङ्ख्यातास्तत्त्वदर्शिना ॥	KK-01-02-002-270c
पाराशर्येण मुनिना सञ्चिन्त्य द्रोणपर्वणि ।	KK-01-02-002-271a
अतः परं कर्णपर्व प्रोच्यते परमाद्भुतम् ॥	KK-01-02-002-271c
सारथ्ये विनियोगश्च मद्रराजस्य धीमतः ।	KK-01-02-002-272a
आख्यातं यत्र पौराणं त्रिपुरस्य निपातनम् ॥	KK-01-02-002-272c
प्रयाणे परुषश्चात्र संवादः कर्णशल्ययोः ।	KK-01-02-002-273a
हंसकाकीयमाख्यानं तत्रैवाक्षेपसंहितम् ॥	KK-01-02-002-273c
वधः पाण्ड्यस्य च तथा अश्वत्थाम्ना महात्मना ।	KK-01-02-002-274a
दण्डसेनस्य च ततो दण्डस्य च वधस्तथा ॥	KK-01-02-002-274c
द्वैरथे यत्र कर्णेन धर्मराजो युधिष्टिरः ।	KK-01-02-002-275a
संशयं गमितो युद्धे मिषतां सर्वधन्विनाम् ॥	KK-01-02-002-275c
अन्योन्यं प्रति च क्रोधो युधिष्ठिरकिरीटिनोः ।	KK-01-02-002-276a
यत्रैवानुनयः प्रोक्तो माधवेनार्जुनस्य हि ॥	KK-01-02-002-276c
प्रतिज्ञापूर्वकं चापि वक्षो दुःशासनस्य च ।	KK-01-02-002-277a
भित्त्वा वृकोदरो रक्तं पीतवान्यत्र संयुगे ॥	KK-01-02-002-277c
द्वैरथे यत्र पार्थेन हतः कर्णो महारथः ।	KK-01-02-002-278a
अष्टमं पर्व निर्दिष्टमेतद्भारतचिन्तकैः ॥	KK-01-02-002-278c
एकोनसप्ततिः प्रोक्ता अध्यायाः कर्णपर्वणि ।	KK-01-02-002-279a
चत्वार्येव सहस्राणि नव श्लोकशतानि च ॥	KK-01-02-002-279c
चतुःषष्टिस्तथा श्लोकाः पर्वण्यस्मिन्प्रकीर्तिताः ।	KK-01-02-002-280a
अतः परं विचित्रार्थं शल्यपर्व प्रकीर्तितम् ॥	KK-01-02-002-280c
हतप्रवीरे सैन्ये तु नेता मद्रेश्वरोऽभवत् ।	KK-01-02-002-281a
यत्र कौमारमाख्यानमभिषेकस्य कर्म च ॥	KK-01-02-002-281c
वृत्तानि चाथ युद्धानि कीर्त्यन्ते यत्र भागशः ।	KK-01-02-002-282a
विनाशः कुरुमुख्यानां शल्यपर्वणि कीर्त्यते ॥	KK-01-02-002-282c
शल्यस्य निधनं चात्र धर्मराजान्महात्मनः ।	KK-01-02-002-283a
शकुनेश्च वधोऽत्रैव सहदेवेन संयुगे ॥	KK-01-02-002-283c
सैन्ये च हतभूयिष्ठे किंचिच्छिष्टे सुयोधनः ।	KK-01-02-002-284a
ह्रदं प्रविश्य यत्रासौ संस्तभ्यापोव्यवस्थितः ॥	KK-01-02-002-284c
प्रवृत्तिस्तत्र चाख्याता यत्र भीमस्य लुब्धकैः ।	KK-01-02-002-285a
क्षेपयुक्तैर्वचोभिश्च धर्मराजस्य धीमतः ॥	KK-01-02-002-285c
ह्रदात्समुत्थितो यत्र धार्तराष्ट्रोऽत्यमर्षणः ।	KK-01-02-002-286a
भीमेन गदया युद्धं यत्रासौ कृतवान्सह ॥	KK-01-02-002-286c
समवाये च युद्धस्य रामस्यागमनं स्मृतम् ।	KK-01-02-002-287a
सरस्वत्याश्च तीर्थानां पुण्यता परिकीर्तिता ॥	KK-01-02-002-287c
गदायुद्धं च तुमुलमत्रैव परिकीर्तितम् ।	KK-01-02-002-288a
दुर्योधनस्य राज्ञोऽथ यत्र भीमेन संयुगे ॥	KK-01-02-002-288c
ऊरू भग्नौ प्रसह्याजौ गदया भीमवेगया ।	KK-01-02-002-289a
नवमं पर्व निर्दिष्टमेतदद्भुतमर्थवत् ॥	KK-01-02-002-289c
एकोनपष्टिरध्यायाः पर्वण्यत्र प्रकीर्तिताः ।	KK-01-02-002-290a
संख्याता बहुवृत्तान्ताः श्लोकसंख्याऽत्र कथ्यते ॥	KK-01-02-002-290c
त्रीणि श्लोकसहस्राणि द्वे शते विंशतिस्तथा ।	KK-01-02-002-291a
मुनिना संप्रणीतानि कौरवाणां यशोभृता ॥	KK-01-02-002-291c
अतः परं प्रवक्ष्यामि सौप्तिकं पर्व दारुणम् ।	KK-01-02-002-292a
भग्नोरुं यत्र राजानं दुर्योधनममर्षणम् ॥	KK-01-02-002-292c
अपयातेषु पार्थेषु त्रयस्तेऽभ्याययू रथाः ।	KK-01-02-002-293a
कृतवर्मा कृपो द्रौणिः सायाह्ने रुधिरोक्षितम् ॥	KK-01-02-002-293c
समेत्य ददृशुर्भूमौ पतितं रणमूर्धनि ।	KK-01-02-002-294a
प्रतिजज्ञे दृढक्रोधो द्रौणिर्यत्र महारथः ॥	KK-01-02-002-294c
अहत्वा सर्वपाञ्चालान्धृष्टद्युम्नपुरोगमान् ।	KK-01-02-002-295a
पाण्डवांश्च सहामात्यान्न विमोक्ष्यामि दंशनं ॥	KK-01-02-002-295c
यत्रैवमुक्त्वा राजानमपक्रम्य त्रयो रथाः ।	KK-01-02-002-296a
सूर्यास्तमनवेलायामासेदुस्ते महद्वनम् ॥	KK-01-02-002-296c
न्यग्रोधस्याथ महतो यत्राधस्ताद्व्यवस्थिताः ।	KK-01-02-002-297a
ततः काकान्बहून्रात्रौ दृष्ट्वोलूकेन हिंसितान् ॥	KK-01-02-002-297c
द्रौणिः क्रोधसमाविष्टः पितुर्वधमनुस्मरन् ।	KK-01-02-002-298a
पाञ्चालानां प्रसुप्तानां वधं प्रति मनो दधे ॥	KK-01-02-002-298c
गत्वा च शिबिरद्वारि दुर्दर्शं तत्र राक्षसम् ।	KK-01-02-002-299a
घोररूपमपश्यत्स दिवामावृत्य  धिष्ठितम् ॥	KK-01-02-002-299c
तेन व्याघातमस्त्राणां क्रियमाणमवेक्ष्य च ।	KK-01-02-002-300a
द्रौणिर्यत्र विरूपाक्षं रुद्रमाराध्य सत्वरः ॥	KK-01-02-002-300c
प्रसुप्तान्निशि विश्वस्तान्धृष्टद्युम्नपुरोगमान् ।	KK-01-02-002-301a
पाञ्चालान्सपरीवारान्द्रौपदेयांश्च सर्वशः ॥	KK-01-02-002-301c
कृतवर्मणा च सहितः कृपेण च निजघ्निवान् ।	KK-01-02-002-302a
यत्रामुच्यन्त ते पार्थाः पञ्च कृष्णबलाश्रयात् ॥	KK-01-02-002-302c
सात्यकिश्च महेष्वासः शेषाश्च निधनं गताः ।	KK-01-02-002-303a
पाञ्चालानां प्रसुप्तानां यत्र द्रोणसुताद्वधः ॥	KK-01-02-002-303c
धृष्टद्युम्नस्य सूतेन पाण्डवेषु निवेदितः ।	KK-01-02-002-304a
द्रौपदी पुत्रशोकार्ता पितृभ्रातृवधार्दिता ॥	KK-01-02-002-304c
कृतानशनसंकल्पा यत्र भर्तृनुपाविशत् ।	KK-01-02-002-305a
द्रौपदीवचनाद्यत्र भीमो भीमपराक्रमः ॥	KK-01-02-002-305c
प्रियं तस्याश्चिकीर्षन्वै गदामादाय वीर्यवान् ।	KK-01-02-002-306a
अन्वधावत्सुसंक्रुद्धो भारद्वाजं गुरोः सुतम् ॥	KK-01-02-002-306c
भीमसेनभयाद्यत्र दैवेनाभिप्रचोदितः ।	KK-01-02-002-307a
अपाण्डवायेति रुषा द्रौणिरस्त्रमवासडदत् ॥	KK-01-02-002-307c
मैवमित्यब्रवीत्कृष्णः शमयंस्तस्य तद्वचः ।	KK-01-02-002-308a
यत्रास्त्रमस्त्रेण च तच्छमयामास फाल्गुनः ॥	KK-01-02-002-308c
द्रौणेश्च द्रोहबुद्धित्वं वीक्ष्य पापात्मनस्तदा ।	KK-01-02-002-309a
द्रौणिद्वैपायनादीनां शापाश्चान्योन्यकारिताः ॥	KK-01-02-002-309c
मणिं तथा समादाय द्रोणपुत्रान्महारथात् ।	KK-01-02-002-310a
पाण्डवाः प्रददुर्हृष्टा द्रौपद्यै जितकाशिनः ॥	KK-01-02-002-310c
एतद्वै दशमं पर्व सौप्तिकं समुदाहृतम् ।	KK-01-02-002-311a
अष्टादशास्मिन्नद्यायाः पर्वम्युक्ता महात्मना ॥	KK-01-02-002-311c
श्लोकानां कथितान्यत्र शतान्यष्टौ प्रसंख्यया ।	KK-01-02-002-312a
श्लोकाश्च सप्ततिः प्रोक्ता मुनिना ब्रह्मवादिना ॥	KK-01-02-002-312c
सौप्तिकैषीकसंबन्धे पर्वण्युत्तमतेजसी ।	KK-01-02-002-313a
अत ऊर्ध्वमिदं प्राहुः स्त्रीपर्व करुणोदयम् ॥	KK-01-02-002-313c
पुत्रशोकाभिसंतप्तः प्रज्ञाचक्षुर्नराधिपः ।	KK-01-02-002-314a
कृष्णोपनीतां यत्रासावायसीं प्रतिमां दृढां ॥	KK-01-02-002-314c
भीमसेनद्रोहबुद्धिर्धृतराष्ट्रो बभञ्जह ।	KK-01-02-002-315a
तथा शोकाभितप्तस्य धृतराष्ट्रस्य धीमतः ॥	KK-01-02-002-315c
संसारदहनं बुद्ध्या हेतुभिर्मोक्षदर्शनैः ।	KK-01-02-002-316a
विदुरेण च यत्रास्य राज्ञ आश्वासनं कृतम् ॥	KK-01-02-002-316c
धृतराष्ट्रस्य चात्रैव कौरवायोधनं तथा ।	KK-01-02-002-317a
सान्तःपुरस्य गमनं शोकार्तस्य प्रकीर्तितम् ॥	KK-01-02-002-317c
विलापो वीरपत्नीनां यत्रातिकरुणः स्मृतः ।	KK-01-02-002-318a
क्रोधावेशः प्रमोहश्च गान्धारीधृतराष्ट्रयोः ॥	KK-01-02-002-318c
यत्र तान्क्षत्रियाः शूरान्सङ्ग्रामेष्वनिवर्तिनः ।	KK-01-02-002-319a
पुत्रान्भ्रातृन्पितॄंश्चैव ददृशुर्निहतान्रणे ॥	KK-01-02-002-319c
पुत्रपौत्रवधार्तायास्तथात्रैव प्रकीर्तिता ।	KK-01-02-002-320a
गान्धार्याश्चापि कृष्णेन क्रोधोपशमनक्रिया ॥	KK-01-02-002-320c
यत्र राजा महाप्राज्ञः सर्वधर्मभृतां वरः ।	KK-01-02-002-321a
राज्ञांतानि शरीराणि दाहयामास शास्त्रतः ॥	KK-01-02-002-321c
तोयकर्मणि चारब्धे राज्ञामुदकदानिके ।	KK-01-02-002-322a
गूढोत्पन्नस्य चाख्यानं कर्णस्य पृथयात्मनः ॥	KK-01-02-002-322c
सुतस्यैतदिह प्रोक्तं व्यासेन परमर्षिणा ।	KK-01-02-002-323a
एतदेकादशं पर्व शोकवैक्लव्यकारणम् ॥	KK-01-02-002-323c
प्रणीतं सज्जनमनोवैक्लव्याश्रुप्रवर्तकम् ।	KK-01-02-002-324a
सप्तविंशतिरध्यायाः पर्वण्यस्मिन्प्रकीर्तिताः ॥	KK-01-02-002-324c
श्लोकसप्तशती चापि पञ्चसप्ततिसंयुता ।	KK-01-02-002-325a
संख्यया भारताख्यानमुक्तं व्यासेन धीमता ॥	KK-01-02-002-325c
अतः परं शान्तिपर्व द्वादशं बुद्धिवर्धनम् ।	KK-01-02-002-326a
यत्र निर्वेदमापन्नो धर्मराजो युधिष्ठिरः ॥	KK-01-02-002-326c
घातयित्वा पितॄन्भ्रातॄन्पुत्रान्संबन्धिमातुलान् ।	KK-01-02-002-327a
शान्तिपर्वणि धर्माश्च व्याख्याताःशारतल्पिकाः ॥	KK-01-02-002-327c
राजभिर्वेदितव्यास्ते सम्यग्ज्ञानबुभुत्सुभिः ।	KK-01-02-002-328a
आपद्धर्माश्च तत्रैव कालहेतुप्रदर्शिनः ॥	KK-01-02-002-328c
यान्बुद्ध्वा पुरुषः सम्यक्सर्वज्ञत्वमवाप्नुयात् ।	KK-01-02-002-329a
मोक्षधर्माश्च कथिता विचित्रा बहुविस्तराः ॥	KK-01-02-002-329c
द्वादशं पर्व निर्दिष्टमेतत्प्राज्ञजनप्रियम् ।	KK-01-02-002-330a
अत्र पर्वणि विज्ञेयमध्यायानां शतत्रयम् ॥	KK-01-02-002-330c
विंशच्चैव तथाध्याया नव चैव तपोधानाः ।	KK-01-02-002-331a
चतुर्दशसहस्राणि तथा सप्तशतानि च ॥	KK-01-02-002-331c
सप्तश्लोकास्तथैवात्र पञ्चविंशतिसंख्यया ।	KK-01-02-002-332a
अत ऊर्ध्वं च विज्ञेयमनुशासनमुत्तमम् ॥	KK-01-02-002-332c
यत्र प्रकृतिमापन्नः श्रुत्वा धर्मविनिश्चयम् ।	KK-01-02-002-333a
भीष्माद्भागीरथीपुत्रात्कुरुराजो युधिष्ठिरः ॥	KK-01-02-002-333c
व्यवहारोऽत्र कार्त्स्न्येन धर्मार्थीयः प्रकीर्तितः ।	KK-01-02-002-334a
विविधानां च दानानां फलयोगाः प्रकीर्तिताः ॥	KK-01-02-002-334c
तथा पात्रविशेषाश्च दानानां च परो विधिः ।	KK-01-02-002-335a
आचारविधियोगश्च सत्यस्य च परा गतिः ॥	KK-01-02-002-335c
महाभाग्यं गवां चैव ब्राह्मणानां तथैव च ।	KK-01-02-002-336a
रहस्यं चैव धर्माणां देशकालोपसंहितम् ॥	KK-01-02-002-336c
एतत्सुबहुवृत्तान्तमुत्तमं चानुशासनम् ।	KK-01-02-002-337a
भीष्मस्यात्रैव संप्राप्तिः स्वर्गस्य परिकीर्तिता ॥	KK-01-02-002-337c
एतत्त्रयोदशं पर्व धर्मनिश्चयकारकम् ।	KK-01-02-002-338a
अध्यायानां शतं त्वत्र षट्चत्वारिंशदेव तु ॥	KK-01-02-002-338c
श्लोकानां तु सहस्राणि प्रोक्तान्यष्टौ प्रसंख्यया ।	KK-01-02-002-339a
ततोऽश्वमेधिकं नाम पर्व प्रोक्तं चतुर्दशम् ॥	KK-01-02-002-339c
तत्संवर्तमरुत्तीयं यत्राख्यानमनुत्तमम् ।	KK-01-02-002-340a
सुवर्णकोशसंप्राप्तिर्जन्म चोक्तं परीक्षितः ॥	KK-01-02-002-340c
दग्धस्यास्त्राग्निना पूर्वं कृष्णात्संजीवनं पुनः ।	KK-01-02-002-341a
चर्यायां हयमुत्सृष्टं पाण्डवस्यानुगच्छतः ॥	KK-01-02-002-341c
तत्र तत्र च युद्धानि राजपुत्रैरमर्षणैः ।	KK-01-02-002-342a
चित्राङ्गदायाः पुत्रेण स्वपुत्रेण धनंजयः ॥	KK-01-02-002-342c
सङ्ग्रामे बभ्रुवाहेन संशयं चात्र जग्मिवान् ।	KK-01-02-002-343a
सुदर्शनं तथाऽऽख्यानं वैष्णवं धर्ममेव च ।	KK-01-02-002-343c
अश्वमेधे महायज्ञे नकुलाख्यानमेव च ॥	KK-01-02-002-343e
इत्याश्वमेधिकं पर्व प्रोक्तमेतन्महाद्भुतम् ।	KK-01-02-002-344a
अध्यायानां शतं चैव त्रयोऽध्यायाश्च कीर्तिताः ॥	KK-01-02-002-344c
त्रीणि श्लोकसहस्राणि तावन्त्येव शतानि च ।	KK-01-02-002-345a
विंशतिश्च तथा श्लोकाः संख्यातास्तत्त्वदर्शिना ॥	KK-01-02-002-345c
ततस्त्वाश्रमवासाख्यं पर्व पञ्चदशं स्मृतम् ।	KK-01-02-002-346a
यत्र राज्यं समुत्सृज्य गान्धार्या सहितो नृपः ॥	KK-01-02-002-346c
धृतराष्ट्रोश्रमपदं विदुरश्च जगाम ह ।	KK-01-02-002-347a
यं दृष्ट्वा प्रस्थितं साध्वी पृथाप्यनुययौ तदा ॥	KK-01-02-002-347c
पुत्रराज्यं परित्यज्य गुरुशुश्रूषणे रता ।	KK-01-02-002-348a
यत्र राजा हतान्पुत्रान्पौत्रानन्यांश्च पार्थिवान् ॥	KK-01-02-002-348c
लाकान्तरगतान्वीरानपश्यत्पुनरागतान् ।	KK-01-02-002-349a
ऋषेः प्रसादात्कृष्णस्य दृष्ट्वाश्चर्यमनुत्तमम् ॥	KK-01-02-002-349c
त्यक्त्वा शोकं सदारश्च सिद्धिं परमिकां गतः ।	KK-01-02-002-350a
यत्र धर्मं समाश्रित्य विदुरः सुगतिं गतः ॥	KK-01-02-002-350c
संजयश्च सहामात्यो विद्वान्गावल्गणिर्वशी ।	KK-01-02-002-351a
ददर्श नारदं यत्र धर्मराजो युधिष्ठिरः ॥	KK-01-02-002-351c
नारदाच्चैव शुश्राव वृष्णीनां कदनं महत् ।	KK-01-02-002-352a
एतदाश्रमवासाख्यं पर्वोक्तं महदद्भुतम् ॥	KK-01-02-002-352c
द्विचत्वारिंशदध्यायाः पर्वैतदभिसङ्ख्यया ।	KK-01-02-002-353a
सहस्रमेकं श्लोकानां पञ्चश्लोकशतानि च ॥	KK-01-02-002-353c
षडेव च तथा श्लोकाः संख्यातास्तत्त्वदर्शिना ।	KK-01-02-002-354a
अतः परं निबोधेदं मौसलं पर्व दारुणम् ॥	KK-01-02-002-354c
यत्र ते पुरुषव्याघ्राः शस्त्रस्पर्शहता युधि ।	KK-01-02-002-355a
ब्रह्मदण्डविनिष्पिष्टाः समीपे लवणाम्भसः ॥	KK-01-02-002-355c
आपाने पानकलिता दैवेनाभिप्रचोदिताः ।	KK-01-02-002-356a
एरकारूपिभिर्वज्रैर्निजघ्नुरितरेतरम् ॥	KK-01-02-002-356c
यत्र सर्वक्षयं कृत्वा तावुभौ रामकेशवौ ।	KK-01-02-002-357a
नातिचक्रामतुः कालं प्राप्तं सर्वहरं महत् ॥	KK-01-02-002-357c
यत्रार्जुनो द्वारवतीमेत्य वृष्णिविनाकृताम् ।	KK-01-02-002-358a
दृष्ट्वा विषादमगमत्परां चार्तिं नरर्षभः ॥	KK-01-02-002-358c
स संस्कृत्य नरश्रेष्ठं मातुलं शौरिमात्मनः ।	KK-01-02-002-359a
ददर्श यदुवीराणामापाने वैशसं महत् ॥	KK-01-02-002-359c
शरीरं वासुदेवस्य रामस्य च महात्मनः ।	KK-01-02-002-360a
संस्कारं लम्भयामास वृष्णीनां च प्रधानतः ॥	KK-01-02-002-360c
सवृद्धबालमादाय द्वारवत्यास्ततो जनम् ।	KK-01-02-002-361a
ददर्शापदि कष्टायां गाण्डीवस्य पराभवम् ॥	KK-01-02-002-361c
सर्वेषां चैव दिव्यानामस्त्राणामप्रसन्नताम् ।	KK-01-02-002-362a
नाशं वृष्णिकलत्राणां प्रभावानामनित्यताम् ॥	KK-01-02-002-362c
दृष्ट्वा निर्वेदमापन्नो व्यासवाक्यप्रचोदितः ।	KK-01-02-002-363a
धर्मराजं समासाद्य संन्यासं समरोचयत् ॥	KK-01-02-002-363c
इत्येतन्मौसलं पर्व षोडशं परिकीर्तितम् ।	KK-01-02-002-364a
अध्यायाष्टौ समाख्याताः श्लोकानां च शतत्रयम् ॥	KK-01-02-002-364c
श्लोकानां विंशतिश्चव संख्याता तत्त्वदर्शिना ।	KK-01-02-002-365a
महाप्रस्थानिकं तस्मादूर्ध्वं सप्तदशं स्मृतम् ॥	KK-01-02-002-365c
यत्र राज्यं परित्यज्य पाण्डवाः पुरुषर्षभाः ।	KK-01-02-002-366a
द्रौपद्या सहिता देव्या महाप्रस्थानमास्थिताः ॥	KK-01-02-002-366c
यत्र तेऽग्निं ददृशिरे लौहित्यं प्राप्य सागरम् ।	KK-01-02-002-367a
यत्राग्निना चोदितश्च पार्थस्तस्मै महात्मने ॥	KK-01-02-002-367c
ददौ संपूज्य तद्दिव्यं गाण्डीवं धनुरुत्तमम् ।	KK-01-02-002-368a
यत्र भ्रातृन्निपतितान्द्रौपदीं च युधिष्ठिरः ॥	KK-01-02-002-368c
दृष्ट्वा हित्वा जगामैव सर्वाननवलोकयन् ।	KK-01-02-002-369a
एतत्सप्तदशं पर्व महाप्रस्थानिकं स्मृतम् ॥	KK-01-02-002-369c
यत्राध्यायास्त्रयः प्रोक्ताः श्लोकानां च शतत्रयम् ।	KK-01-02-002-370a
विंशतिश्च तथा श्लोकाः संख्यातास्तत्त्वदर्शिना ॥	KK-01-02-002-370c
स्वर्गपर्व ततो ज्ञेयं दिव्यं यत्तदमानुषम् ।	KK-01-02-002-371a
प्राप्तं दैवरथं स्वर्गान्नेष्टवान्यत्र धर्मराट् ॥	KK-01-02-002-371c
आरोदुं सुमहाप्राज्ञ आनृशंस्याच्छुना विना ।	KK-01-02-002-372a
तामस्याविचलां ज्ञात्वा स्थितिं धर्मे महात्मनः ॥	KK-01-02-002-372c
श्वरूपं यत्र तत्त्यक्त्वा धर्मेणासौ समन्वितः ।	KK-01-02-002-373a
स्वर्गं प्राप्तःसच तथा यातनाविपुला भृशम् ॥	KK-01-02-002-373c
देवदूतेन नरकं यत्र व्याजेन दर्शितम् ।	KK-01-02-002-374a
शुश्राव यत्र धर्मात्मा भ्रातॄणां करुणागिरः ॥	KK-01-02-002-374c
निदेशे वर्तमानानां देशे तत्रैव वर्तताम् ।	KK-01-02-002-375a
अनुदर्शितश्च धर्मेण देवराज्ञा च पाण्डवः ॥	KK-01-02-002-375c
आप्लुत्याकाशगङ्गायां देहं त्यक्त्वा स मानुषम् ।	KK-01-02-002-376a
स्वधर्मनिर्जितं स्थानं स्वर्गे प्राप्य स धर्मराट् ॥	KK-01-02-002-376c
मुमुदे पूजितः सर्वैः सेन्द्रैः सुरगणैः सह ।	KK-01-02-002-377a
एतदष्टादशं पर्व प्रोक्तं व्यासेन धीमता ॥	KK-01-02-002-377c
अध्यायाः पञ्च संख्याताः पर्वम्यस्मिन्महात्मना ।	KK-01-02-002-378a
श्लोकानां द्वे शते चैव प्रसंख्याते तपोधनाः ॥	KK-01-02-002-378c
नव श्लोकास्तथैवान्ये संख्याताः परमर्षिणा ।	KK-01-02-002-379a
अष्टादशैवमेतानि पर्वाण्येतान्यशेषतः ॥	KK-01-02-002-379c
खिलेषु हरिवंशश्च भविष्यं च प्रकीर्तितम् ।	KK-01-02-002-380a
दश श्लोकसहस्राणि विंशच्छोकशतानि च ॥	KK-01-02-002-380c
खिलेषु हरिवंशे च संख्यातानि महर्षिणा ।	KK-01-02-002-381a
एतत्सर्वं समाख्यातं भारते पर्वसंग्रहः ॥	KK-01-02-002-381c
अष्टादश समाजग्मुरक्षौहिण्यो ययुत्सया ।	KK-01-02-002-382a
तन्महादारुणं युद्धमहान्यष्टादशाभवत् ॥	KK-01-02-002-382c
यो विद्याच्चतुरो वेदान्साङ्गोपनिषदो द्विजः ।	KK-01-02-002-383a
न चाख्यानमिदं विद्यान्नैव स स्याद्विचक्षणः ॥	KK-01-02-002-383c
अर्थशास्त्रमिदं प्रोक्तं धर्मशास्त्रमिदं महत् ।	KK-01-02-002-384a
कामशास्त्रमिदं प्रोक्तं व्यासेनामितबुद्धिना ॥	KK-01-02-002-384c
श्रुत्वा त्विदमुपाख्यानं श्राव्यमन्यन्न रोचते ।	KK-01-02-002-385a
पुंस्कोकिलगिरं श्रुत्वा रूक्षा ध्वाङ्क्षस्य वागिव ॥	KK-01-02-002-385c
इतिहासोत्तमादस्माञ्जायन्ते कविबुद्धयः ।	KK-01-02-002-386a
पञ्चभ्य इव् भूतेभ्यो लोकसंविधयस्त्रयः ॥	KK-01-02-002-386c
अस्याख्यानस्य विषये पुराणं वर्तते द्विजाः ।	KK-01-02-002-387a
अन्तरिक्षस्य विषये प्रजा इव चतुर्विधाः ॥	KK-01-02-002-387c
क्रियागुणानां सर्वेषामिदमाख्यानमाश्रयः ।	KK-01-02-002-388a
इन्द्रियाणां समस्तानां चित्रा इव मनः क्रियाः ॥	KK-01-02-002-388c
अनाश्रित्यैतदाख्यानं कथा भुवि न विद्यते ।	KK-01-02-002-389a
आहारमनपाश्रित्य शरीरस्येव धारणम् ॥	KK-01-02-002-389c
इदं कविवरैः सर्वैराख्यानमुपजीव्यते ।	KK-01-02-002-390a
उदयप्रेप्सुभिर्भृत्यैरभिजात इवेश्वरः ॥	KK-01-02-002-390c
अस्य काव्यस्य कवयो न समर्था विशेषणे ।	KK-01-02-002-391a
साधोरिव गृहस्थस्य शेषास्त्रय इवाश्रमाः ॥	KK-01-02-002-391c
धर्मे मतिर्भवतु वः सततोत्थितानां स ह्येक एव परलोकगतस्य बन्धुः ।	KK-01-02-002-392a
अर्थाः स्त्रियश्च निपुणैरपि सेव्यमानानैवाप्तभावमुपयान्ति न च स्थिरत्वम् ॥	KK-01-02-002-392c
द्वैपायनौष्ठपुटनिःसृतमप्रमेयंपुण्यं पवित्रमथ पापहरं शिवं च ।	KK-01-02-002-393a
यो भारतं समधिगच्छति वाच्यमानंकिं तस्य पुष्करजलैरभिषेचनेन ॥	KK-01-02-002-393c
यदह्ना कुरुते पाप ब्राह्मणस्त्विन्द्रियैश्चरन् ।	KK-01-02-002-394a
महाभारतमाख्याय सन्ध्यां मुच्यति पश्चिमाम् ॥	KK-01-02-002-394c
यद्रात्रौ कुरुते पापं कर्मणा मनसा गिरा ।	KK-01-02-002-395a
महाभारतमाख्याय पूर्वां सन्ध्यां प्रमुच्यते ॥	KK-01-02-002-395c
यो गोशतं कनकशृङ्गमयं ददातिविप्राय वेदविदुषे च बहुश्रुताय ।	KK-01-02-002-396a
पुण्यां च भारतकथां शृणुयाच्च नित्यंतुल्यं फलं भवति तस्य च तस्य चैव ॥	KK-01-02-002-396c
आख्यानं तदिदमनुत्तमं महार्थंविज्ञेयं महदिह पर्वसंग्रहेण ।	KK-01-02-002-397a
श्रुत्वादौ भवति नृणां सुखावगाहं विस्तीर्णं लवणजलं यथा प्लवेन ॥	KK-01-02-002-397c
	
सौतिरुवाच ।	KK-01-03-003-001
जनमेजयः पारिक्षितः सह भ्रातृभिः कुरुक्षेत्रे दीर्घसत्रमुपास्ते ।	KK-01-03-003-001A
तस्य भ्रातरस्त्रयः श्रुतसेन उग्रसेनो भीमसेन इति ।	KK-01-03-003-001B
तेषु तत्सत्रमुपासीनेष्वभ्यागच्छत्सारमेयः ॥	KK-01-03-003-001C
जनमेजयस्य भ्रातृभिरभिहतो रोरूयमाणो मातुः समीपमुपागच्छत् ॥	KK-01-03-003-002A
तं माता रोरूयमाणमुवाच । 	KK-01-03-003-003A
किं रोदिषि केनास्यभिहत इति ॥	KK-01-03-003-003B
स एवमुक्तो मातरं प्रत्युवाच जनमेजयस्य भ्रातृभिरभिहतोऽस्मीति ॥	KK-01-03-003-004A
तं माता प्रत्युवाच व्यक्तं त्वया तत्रापराद्धं येनास्यभिहत इति ॥	KK-01-03-003-005A
स तां पुनरुवाच नापराध्यामि किंचिन्नावेक्षे हवींषि नावलिह इति ॥	KK-01-03-003-006A
तच्छ्रुत्वा तस्य माता सरमा पुत्रदुःखार्ता तत्सत्रमुपागच्छद्यत्र स जनमेजयः सह भ्रातृभिर्दीर्घसत्रमुपास्ते ॥	KK-01-03-003-007A
स तया क्रुद्धया तत्रोक्तोऽयं मे पुत्रो न किंचिदपराध्यति नावेक्षते हवींषि नावलेढि किमर्थमभिहत इति ॥	KK-01-03-003-008A
न किंचिदुक्तवन्तस्ते सा तानुवाच यस्मादयमभिहतोऽनपकारी तस्माददृष्टं त्वां भयमागमिष्यतीति॥	KK-01-03-003-009A
जनमेजय एवमुक्तो देवशुन्या सरमया भृशं संभ्रान्तो विषण्णश्चासीत् ॥	KK-01-03-003-010A
स तस्मिन्सत्रे समाप्ते हास्तिनपुरं प्रत्येत्य पुरोहितमनुरूपमन्विच्छमानः परं यत्नमकरोद्यो मे पापकृत्यां शमयेदिति ॥	KK-01-03-003-011A
स कदाचिन्मृगयां गतः पारिक्षितो जनमेजयः कस्मिंश्चित्स्वविषय आश्रममपश्यत् ॥	KK-01-03-003-012A
तत्र कश्चिदृपिरासाञ्चक्रे श्रुतश्रवा नाम । 	KK-01-03-003-013A
तस्य तपस्यभिरतः पुत्र आस्ते सोमश्रवा नाम ॥	KK-01-03-003-013B
तस्य तं पुत्रमभिगम्य जनमेजयः पारिक्षितः पौरोहित्याय वव्रे ॥	KK-01-03-003-014A
स नमस्कृत्य तमृषिमुवाच भगवन्नयं तव पुत्रो मम पुरोहितोऽस्त्विति ॥	KK-01-03-003-015A
स एवमुक्तः प्रत्युवाच जनमेजयं भो जनमेजय पुत्रोऽयं मम सर्प्यां जातो महातपस्वी स्वाध्यायसंपन्नो मत्तपोवीर्यसंभृतो मच्छुक्रं पीतवत्यास्तस्याः कुक्षौ जातः ॥	KK-01-03-003-016A
समर्थोऽयं भवतः सर्वाः पापकृत्याः शमयितुमन्तरेण महादेवकृत्याम् ॥	KK-01-03-003-017A
अस्य त्वेकमुपांशुव्रतं यदेनं कश्चिद्ब्राह्मणः कंचिदर्थमभियाचेत्तं तस्मै दद्यादयं यद्येतदुत्सहसे ततो नयस्वैनमिति ॥	KK-01-03-003-018A
तेनैवमुक्तो जनमेजयस्तं प्रत्युवाच भगवंस्तत्तथा भविष्यतीति ॥	KK-01-03-003-019A
स तं पुरोहितमुपादायोपावृत्तो भ्रातृनुवाच मयाऽयं वृत उपाध्यायो यदयं ब्रूयात्तत्कार्यमविचारयद्भिर्भवद्भिरिति। 	KK-01-03-003-020A
तेनैवमुक्ता भ्रातरस्तस्य तथा चक्रुः । 	KK-01-03-003-020B
स तथा भ्रातॄन्संदिश्य तक्षशिलां प्रत्यभिप्रतस्थे तं च देशं वशे स्थापयामास ॥	KK-01-03-003-020C
एतस्मिन्नन्तरे कश्चिदृषिर्धौम्यो नामापोदस्तस्य शिष्यास्त्रयो बभूवुः ॥	KK-01-03-003-021A
उपमन्युरारुणिर्बैदश्चेति स एकं शिष्यंमारुणिं पाञ्चाल्यं प्रेषयामास गच्छ केदारखण्डं बधानेति ॥	KK-01-03-003-022A
स उपाध्यायेन संदिष्ट आरुणिः पाञ्चाल्यस्तत्र गत्वा तत्केदारखण्डं बद्धुं नाशकत्।	KK-01-03-003-023A
स क्लिश्यमानोऽपश्यदुपायं भवत्वेवं करिष्यामीति ॥	KK-01-03-003-023B
स तत्र संविवेश केदारखण्डे शयाने च तथा तस्मिंस्तदुदकं तस्थौ ॥	KK-01-03-003-024A
ततः कदाचिदुपाध्याय आपोदो धौम्यः शिष्यावपृच्छत् क्व आरुणिः पाञ्चाल्यो गत इति ॥	KK-01-03-003-025A
तौ तं प्रत्यूचतुर्भगवंस्त्वयैव प्रेषितो गच्छ केदारखण्डं बधानेति ।	KK-01-03-003-026A
स एवमुक्तस्तौ शिष्यौ प्रत्युवाच तस्मात्तत्र सर्वे गच्छामो यत्र स गत इति ॥	KK-01-03-003-026B
स तत्र गत्वा तस्याह्वानाय शब्दं चकारः । 	KK-01-03-003-027A
भो आरुणे पाञ्चाल्य क्वासि वत्सैहीति ॥	KK-01-03-003-027B
स तच्छ्रुत्वा आरुणिरुपाध्यायवाक्यं तस्मात्केदारखण्डात्सहसोत्थायतमुपाध्यायमुपतस्थे ॥	KK-01-03-003-028A
प्रोवाच चैनमयमस्म्यत्र केदारखण्डे निःसरमाणमुदकमवारणीयं संरोद्धुं संविष्टो भगवच्छब्दं श्रुत्वैव सहसा विदार्य केदारखण्डं भवन्तमुपस्थितः ॥	KK-01-03-003-029A
तदभिवादये भगवन्तमाज्ञापयतु भवान्कमर्थं करवाणीति ॥	KK-01-03-003-030A
स एवमुक्त उपाध्यायः प्रत्युवाच यस्माद्भवान्केदारखण्डं विदार्योत्थितस्तस्मादुद्दालक एवनाम्ना भवान्भविष्यतीत्युपाध्यायेनानुगृहीतः ॥	KK-01-03-003-031A
यस्माच्च त्वया मद्वचनमनुष्ठितं तस्माच्छ्रेयोऽवाप्स्यसि । 	KK-01-03-003-032A
सर्वे च ते वेदाः प्रतिभास्यन्ति सर्वाणि च धर्मशास्त्राणीति ॥	KK-01-03-003-032B
स एवमुक्त उपाध्यायेनेष्टं देशं जगाम ॥	KK-01-03-003-033A
अथापरः शिष्यस्तस्यैवापोदस्य धौम्यस्योपमन्युर्नाम । 	KK-01-03-003-034A
तं चोपाध्यायः प्रेषयामास वत्सोपमन्यो गा रक्षस्वेति ॥	KK-01-03-003-034B
स उपाध्यायवचनादरक्षद्गाः स चाहनि गा रक्षित्वा दिवसक्षये गुरुगृहमागम्योपाध्यायस्याग्रतः स्थित्वा नमश्चक्रे ॥	KK-01-03-003-035A
तमुपाध्यायः पीवानमपश्यदुवाच चैनं वत्सोपमन्यो केन वृत्तिं कल्पयसि पीवानसि दृढमिति ॥	KK-01-03-003-036A
स उपाध्यायं प्रत्युवाच भो भैक्ष्येण वृत्तिं कल्पयामीति तमुपाध्यायः प्रत्युवाच ॥	KK-01-03-003-037A
मय्यनिवेद्य बैक्ष्यं नीपयोक्तव्यमिति । 	KK-01-03-003-038A
स तथेत्युक्तो भैक्ष्यं चरित्वोपध्यायन्यवेदयत् ॥	KK-01-03-003-038C
स तस्मादुपाध्यायः सर्वमेव भैक्ष्यमगृह्णात् । 	KK-01-03-003-039A
स तथेत्युक्तः पुनररक्षद्गा अहनि रक्षित्वा निशामुखे गुरुकुलमागम्य गुरोरग्रतःस्थित्वा नमश्चक्रे ॥	KK-01-03-003-039B
तमुपाध्यायस्तथापि पीवानमेव दृष्ट्वोवाच । 	KK-01-03-003-040A
वत्सोपमन्यो सर्वमशेषतस्ते भैक्ष्यं गृह्णामि केनेदानीं वृत्तिं कल्पयसीति ॥	KK-01-03-003-040B
स एवमुक्त उपाध्यायं प्रत्युवाच । 	KK-01-03-003-041A
भगवते निवेद्य पूर्वमपरं चरामि तेन वृत्तिं कल्पयामीति तमुपाध्यायः प्रत्युवाच॥	KK-01-03-003-041B
नैषा न्याय्या गुरुवृत्तिरन्येषामपि भैक्ष्योपजीविनां वृत्त्युपरोधं करोषि इत्येवं वर्तमानो लुब्धोऽसीति ॥	KK-01-03-003-042A
स तथेत्युक्त्वा गा अरक्षद्रक्षित्वाच पुनरुपाध्यायगृहमागम्योपाध्यायस्याग्रतः स्थित्वा नमश्चक्रे ॥	KK-01-03-003-043A
तमुपाध्यायस्तथापि पीवानमेव दृष्ट्वा पुनरुवाच । 	KK-01-03-003-044A
वत्सोपमन्यो अहं ते सर्वं भैक्ष्यं गृह्णामि न चान्यच्चरसि पीवानसि भृशं केन वृत्तिं कल्पयसीति ॥	KK-01-03-003-044B
स एवमुक्तस्तमुपाध्यायं प्रत्युवाच । 	KK-01-03-003-045A
भो एतासां गवां पयसा वृत्तिं कल्पयामीति । 	KK-01-03-003-045B
तमुवाचोपाध्यायो नैतन्न्याय्यं पय उपयोक्तुं भवतो मया नाभ्यनुज्ञातमिति ॥	KK-01-03-003-045C
स तथेति प्रतिज्ञाय गा रक्षित्वा पुनरुपाध्यायगृहमेत्य गुरोरग्रतः स्थित्वा नमश्चक्रे ॥	KK-01-03-003-046A
तमुपाध्यायः पीवानमेव दृष्ट्वोवाच । 	KK-01-03-003-047A
वत्सोपमन्यो भैक्ष्यं नाश्नासि न चान्यच्चरसि पयो न पिबसि पीवानसि भृशं केनेदानीं वृत्तिं कल्पयसीति ॥	KK-01-03-003-047B
स एवमुक्त उपाध्यायं प्रत्युवाच । 	KK-01-03-003-048A
भोः फेनं पिबापि यमिमे वत्सा मातॄणां स्तनात्पिबन्त उद्गिरन्ति ॥	KK-01-03-003-048B
तमुपाध्यायः प्रत्युवाच । 	KK-01-03-003-049A
एते त्वदनुकम्पया गुणवन्तो वत्साः प्रभूततरं फेनमुद्गिरन्ति ।	KK-01-03-003-049B
तदेषामपि वत्सानां वृत्त्युपरोधं करोष्येवं वर्तमानः । 	KK-01-03-003-049C
फेनमपि भवान्न पातुमर्हतीति स तथेति प्रतिश्रुत्य निराहारः पुनररक्षद्गाः ॥	KK-01-03-003-049D
तथा प्रतिषिद्धो भैक्ष्यं नाश्नाति नचान्यच्चरति पयो न पिबति फेनं नोपयुह्क्ते स कदाचिदरण्ये क्षुधार्तोऽर्कपत्राण्यभक्षयत् ॥	KK-01-03-003-050A
स तैरर्कपत्रैर्भक्षितैः क्षारतिक्तकटुरूक्षैस्तीक्ष्णविपाकैश्चक्षुष्युपहतोऽन्धो बभूव । 	KK-01-03-003-051A
ततः सोऽन्धोऽपि चङ्क्रम्यमाणः कूपेऽपतत् ॥	KK-01-03-003-051B
अथ तस्मिन्ननागच्छति सूर्ये चास्ताचलावलम्बिनि उपाध्यायः शिष्यानवोचत् ॥	KK-01-03-003-052A
मयोपमन्युः सर्वतः प्रतिषिद्धः स नियतं कुपितस्ततो नागच्छति चिरगतस्त्विति। 	KK-01-03-003-053A
ततोऽन्वेष्य इत्येवमुक्त्वा शिष्यैः सार्धमरण्यं गत्वा तस्याह्वानाय शब्दं चकार भो उपमन्यो क्वासि वत्सैहीति ॥	KK-01-03-003-053B
स उपाध्यायस्य आह्वानवचनं श्रुत्वा प्रत्युवाचोच्चैरयमस्मिन्कूपे पतितोऽहमिति। 	KK-01-03-003-054A
तमुपाध्यायः प्रत्युवाच कथं त्वमस्मिन्कूपे पतित इति ॥	KK-01-03-003-054B
स उपाध्यायं प्रत्युवाच अर्कपत्राणि भक्षयित्वान्धीभूतोस्म्यतश्चङ्क्रम्यमाणः कूपे पतित इति । 	KK-01-03-003-055A
तमुपाध्यायः प्रत्युवाच ॥	KK-01-03-003-055B
अश्विनौ स्तुहि तौ देवभिषजौ त्वां चक्षुष्मन्तं कर्ताराविति । 	KK-01-03-003-056A
स एवमुक्त उपाध्यायेनोपमन्युः स्तोतुमुपचक्रमे देवावश्विनौ वाग्भिर्ऋग्भिः ॥	KK-01-03-003-056B
प्रपूर्वगौ पूर्वजौ चित्रभानूगिरा वां शंसामि तपसा ह्यनन्तौ । 	KK-01-03-003-057A
दिव्यौ सुपर्णौ विरजौ विमाना-वधिक्षिपन्तौ भुवनानि विश्वा ॥	KK-01-03-003-057B
हिरण्मयौ शकुनी सांपरायौनासत्यदस्रौ सुनसौ वैजयन्तौ ।	KK-01-03-003-058A
शुक्लं वयन्तौ तरसा सुवेमा-वधिव्ययन्तावसितं विवस्वतः ॥	KK-01-03-003-058B
ग्रस्तां सुपर्णस्य बलेन वर्तिका-ममुञ्चतामश्विनौ सौभगाय ।	KK-01-03-003-059A
तावत्सुवृत्तावनमं तमाय या-वसत्तमा गा अरुणा उदावहत् ॥	KK-01-03-003-059B
षष्टिश्च गावस्त्रिशताश्च धेनवएकं वत्सं सुवते तं दुहन्ति ।	KK-01-03-003-060A
नानागोष्ठा विहिता एकदोहना-स्तावश्विनौ दुहतो घर्ममुक्थ्यम् ॥	KK-01-03-003-060B
एकां नाभिं सप्त सथा अराः श्रिताःप्रधिष्वन्या विंशतिरर्पिता अराः ।	KK-01-03-003-061A
अनेमि चक्रं परिवर्ततेऽजरं मायाऽश्विनौ समनक्ति चर्षणी ॥	KK-01-03-003-061B
एकं चक्रं वर्तते द्वादशारं षण्णाभिमेकाक्षममृतस्य धारणम् ।	KK-01-03-003-062A
यस्मिन्देवा अधि विश्वे विषक्ता-स्तावश्विनौ मुञ्चतो मा विषीदतम् ॥	KK-01-03-003-062B
अश्विनाविन्दुममृतं वृत्तभूयौतिरोधत्तामश्विनौ दासपत्नी ।	KK-01-03-003-063A
हित्वा गिरिमश्विनौ गामुदाचरन्तौ तद्वृष्टिमह्नात्प्रस्थितौ बलस्य ॥	KK-01-03-003-063B
युवां दिशो जनयथो दशाग्रे समानं मूर्ध्नि रथयानं वियन्ति ।	KK-01-03-003-064A
तासां यातमृषयोऽनुप्रयान्ति देवा मनुष्याः क्षितिमाचरन्ति ॥	KK-01-03-003-064B
युवां वर्णान्विकुरुथो विश्वरूपां-स्तेऽधिक्षियन्ते भुवनानि विश्वा ।	KK-01-03-003-065A
ते भानवोऽप्यनुसृताश्चरन्ति देवा मनुष्याः क्षितिमाचरन्ति ॥	KK-01-03-003-065B
तौ नासत्यावश्विनौ वां महेऽहं स्रजं च यां बिभृथः पुष्करस्य ।	KK-01-03-003-066A
तौ नासत्वावमृतावृतावृधा-वृते देवास्तत्प्रपदे न सूते ॥	KK-01-03-003-066B
मुखेन गर्भं लभतां युवानौ गतासुरेतत्प्रपदेन सूते ।	KK-01-03-003-067A
सद्यो जातो मातरमत्ति गर्भ-स्तावश्विनौ मुञ्चथौ जीवसे गाम् ॥	KK-01-03-003-067B
स्तोतुं न शक्नोमि गुणैर्भवन्तौचक्षुर्विहीनः पथि संप्रमोहः ।	KK-01-03-003-068A
दुर्गेऽहमस्मिन्पतितोऽस्मि कूपे युवां शरण्यौ शरणं प्रपद्ये ॥	KK-01-03-003-068B
सौतिरुवाच ।	KK-01-03-003-069
एवमृग्भिश्चान्यैरस्तुवत् । 	KK-01-03-003-069A
इत्येवं तेनाभिष्टुतावश्विनावाजग्मतुराहतुश्चैनं प्रीतौ स्व एष तेऽपूपोशानैनमिति॥	KK-01-03-003-069B
स एवमुक्तः प्रत्युवाच नानृतमूचतुर्भगवन्तौ नत्वहमेतमपूपमुपयोक्तुमुत्सहे गुरवेऽनिवेद्येति ॥	KK-01-03-003-070A
ततस्तमश्विनावूचतुः । 	KK-01-03-003-071A
आवाभ्यां पुरस्ताद्भवत उपाध्यायेनैवमेवाभिष्टुताभ्यामपूपोदत्त उपयुक्तः स तेनानिवेद्य गुरवे त्वमपि तथैव कुरुष्व यथा कृतमुपाध्यायेनेति ॥	KK-01-03-003-071B
स एवमुक्तः प्रत्युवाच एतत्प्रत्यनुनये भवन्तावश्विनौ नोत्सहेऽहमनिवेद्य गुरवेऽपूपमुपयोक्तुमिति ॥	KK-01-03-003-072A
तमश्विनावाहतुः प्रीतौ स्वस्तवानया गुरुभक्त्या । 	KK-01-03-003-073A
उपाध्यायस्य ते कार्ष्णायसा दन्ता भवतोऽपि हिरण्मया भविष्यन्ति चक्षुष्मांश्च भविष्यसि श्रेयश्चावाप्स्यसीति ॥	KK-01-03-003-073B
स एवमुक्तोऽश्विभ्यां लब्धचक्षुरुपाध्यायसकाशमागम्याभ्यवादयत् ॥	KK-01-03-003-074A
आचचक्षे च स चास्य प्रीतिमान्बभूव ॥	KK-01-03-003-075A
आह चैनं यथाऽश्विनावाहतुस्तथा त्वं श्रेयोऽवाप्स्यसीति ॥	KK-01-03-003-076A
सर्वे च ते वेदाःप्रतिभास्यन्ति सर्वाणि च धर्मशास्त्राणीति । 	KK-01-03-003-077A
एषा तस्यापि परीक्षोपमन्योः ॥	KK-01-03-003-077B
अथापरः शिष्यस्तस्यैवापोदस्य धौम्यस्य बैदो नाम तमुपाध्यायः समादिदेश वत्स बैद इहास्यतां तावन्मम गृहे कंचित्कालं शुश्रूषुणा च भवितव्यं श्रेयस्त भविष्यतीति ॥	KK-01-03-003-078A
स तथेत्युक्त्वा गुरुकुले दीर्घकालं गुरुशुश्रूषणपरोऽवसत् । 	KK-01-03-003-079A
गौरिव नित्यं गुरुणा धूर्षु नियोज्यमानः शीतोष्णक्षुत्तृष्णादुःखसहः सर्वत्राप्रतिकूलस्तस्य महतात्कालेन गुरुः परितोषं जगाम ॥	KK-01-03-003-079B
तत्परितोषाच्च श्रेयः सर्वज्ञतां चावाप । 	KK-01-03-003-080A
एषा तस्यापि परीक्षा बैदस्य ॥	KK-01-03-003-080B
स उपाध्यायेनानुज्ञातः समावृत्तस्तस्माद्गुरुकुलवासाद्गृहाश्रमं प्रत्यपद्यत । 	KK-01-03-003-081A
तस्यापि स्वगृहे वसतस्त्रयः शिष्या बभूवुः स शिष्यान्न किंचिदुवाच कर्म वा क्रियतां गुरुशुश्रूषा वेति ।	KK-01-03-003-081B
दुःखाभिज्ञो हि गुरुकुलवासस्य शिष्यान्परिक्लेशेन योजयितुं नेयेष ॥	KK-01-03-003-081C
अथ कस्मिंश्चित्काले बैदं ब्राह्मणं जनमेजयः पौष्यश्च क्षत्रियावुपेत्योपाध्यायं वरयाञ्चक्रतुः ॥	KK-01-03-003-082A
स कदाचिद्याज्यकार्येणाभिप्रस्थित उत्तङ्कनामानं शिष्यं नियोजयामास ॥	KK-01-03-003-083A
भो यत्किंचिदस्मद्गृहे परिहीयते तदिच्छाम्यहमपरिहीयमानं भवता क्रियमाणमिति स एवं प्रतिसंदिश्योत्तङ्कं बैदः प्रवासं जगाम ॥	KK-01-03-003-084A
अथोत्तङ्कः शुश्रूषुर्गुरुनियोगमनुतिष्ठमानो गुरुकुले वसति स्म ।	KK-01-03-003-085A
स तत्र वसमान उपाध्यायस्त्रीभिः सहिताभिराहूयोक्तः ॥	KK-01-03-003-085B
उपाध्यायानी ते ऋतुमती उपाध्यायश्च प्रोषितोऽस्या यथाऽयमृतुर्वन्ध्यो न भवति तथा क्रियतामेषा विषीदतीति ॥	KK-01-03-003-086A
एवमुक्तस्ताः स्त्रियः प्रत्युवाच । 	KK-01-03-003-087A
न मया स्त्रीणां वचनादिदमकार्यं करणीयम् ।	KK-01-03-003-087B
न ह्यहमुपाध्यायेन संदिष्टोऽकार्यमपि त्वया कार्यमिति ॥	KK-01-03-003-087C
तस्य पुनरुपाध्यायः कालान्तरेण गृहमाजगाम तस्मात्प्रवासात् ।	KK-01-03-003-088A
स तु तद्वृत्तं तस्याशेषमुपलभ्य प्रीतिमानभूत् ॥	KK-01-03-003-088B
उवाच चैनं वत्सोत्तङ्कं किं ते प्रियं करवाणीति ।	KK-01-03-003-089A
धर्मतो हि शुश्रूषितोऽस्मि भवता तेन प्रीतिः परस्परेण नौ संवृद्धा तदनुजाने भवन्तं सर्वानेव कामानवाप्स्यसि गम्यतामिति ॥	KK-01-03-003-089B
स एवमुक्तः प्रत्युवाच किं ते प्रियं करवाणीति एवं ह्याहुः ॥	KK-01-03-003-090A
यश्चाधर्मेण वै ब्रूयाद्यश्चाधर्मेण पृच्छति ।	KK-01-03-003-091A
तयोरन्यतरः प्रैति विद्वेषं चाधिगच्छति ॥	KK-01-03-003-091B
सोहमनुज्ञातो भवता इच्छामीष्टं गुर्वर्थमुपहर्तुमिति ।	KK-01-03-003-092A
तेनैवमुक्त उपाध्यायः प्रत्युवाच वत्सोत्तङ्क उष्यतां तावदिति ॥	KK-01-03-003-092B
स कदाचित्तमुपाध्यायमाहोत्तङ्क आज्ञापयतु भवान्किं ते प्रियमुपाहरामि गुर्वर्थमिति ॥	KK-01-03-003-093A
तमुपाध्यायः प्रत्युवाच वत्सोत्तङ्क बहुशो मां चोदयसि गुर्वर्थमुपाहरामीति तद्गच्छैनां प्रविश्योपाध्यायानीं पृच्छ किमुपाहरामीति एषा यद्ब्रवीति तदुपाहरस्वेति ॥	KK-01-03-003-094A
स एवमुक्त उपाध्यायेनोपाध्यायानीमपृच्छद्भवत्युपाध्यायेनास्म्यनुज्ञातो गृहं गन्तुमिच्छामीष्टं ते गुर्वर्थमुपहृत्यानृणो गन्तुं तदाज्ञापयतु भवती किमुपाहरामि गुर्वर्थमिति ॥	KK-01-03-003-095A
सैवमुक्तोपाध्यायानी तमुत्तङ्कं प्रत्युवाच गच्छ पौष्यं प्रति राजानं कुण्डले भिक्षितुं तस्य क्षत्रियया पिनद्धे ॥	KK-01-03-003-096A
आनयस्वेतश्चतुर्थेऽहनि पुण्यकर्म भविता ताभ्यामाबद्धाभ्यां शोभमाना ब्राह्मणान्परिवेष्टुमिच्छामि ।	KK-01-03-003-097A
तत्संपादयस्व एवं हि कुर्वतः श्रेयो भविताऽन्यथा कुतः श्रेय इति ॥	KK-01-03-003-097B
स एवमुक्तस्तयोपाध्यायान्या प्रातिष्ठतोत्तङ्कः स पथि गच्छन्नपश्यदृषभमतिप्रमाणं तमधिरूढं च पुरुषमतिप्रमाणमेव स पुरुष उत्तङ्कमभ्यभाषत ॥	KK-01-03-003-098A
भो उत्तङ्कैतत्पुरीषमस्य ऋषभस्य भक्षयस्वेति स एवमुक्तो नैच्छत् ॥	KK-01-03-003-099A
तमाह पुरुषो भूयो भक्षयस्वोत्तङ्क मा विचारयोपाध्यायेनापि ते भक्षितं पूर्वमिति॥	KK-01-03-003-100A
स एवमुक्तो बाढमित्युक्त्वा तदा तद्वृषभस्य मूत्रं पुरीषं च भक्षयित्वोत्तङ्कः संभ्रमादुत्थित एवापोऽनुस्पृश्य प्रतस्थे ॥	KK-01-03-003-101A
यत्र स क्षत्रियः पौष्यस्तमुपेत्यासीनमपश्यदुत्तङ्कः ।	KK-01-03-003-102A
स उत्तङ्कस्तमुपेत्याशीर्भिरभिनन्द्योवाच ॥	KK-01-03-003-102B
अर्थी भवन्तमुपागतोऽस्मीति स एनमभिवाद्योवाच ।	KK-01-03-003-103A
भगवन्पौष्यः खल्वहं किं करवाणीति ॥	KK-01-03-003-103B
स तमुवाच गुर्वर्थं कुण्डलयोरर्थेनाभ्यागतोऽस्मि ।	KK-01-03-003-104A
ये वै ते क्षत्रिया पिनद्धे कुण्डले ते भवान्दातुमर्हतीति ॥	KK-01-03-003-104B
तं प्रत्युवाच पौष्यः प्रविश्यान्तःपुरं क्षत्रिया याच्यतामिति ।	KK-01-03-003-105A
स तेनैवमुक्तः प्रविश्यान्तःपुरं क्षत्रियां नापश्यत् ॥	KK-01-03-003-105B
स पौष्यं पुनरुवाच न युक्तं भवताऽहमनृतेनोपचरितुं न हि तेऽन्तःपुरे क्षत्रिया सन्निहिता नैनां पश्यामि ॥	KK-01-03-003-106A
स एवमुक्तः पौष्यः क्षणमात्रं विमृश्योत्तङ्कं प्रत्युवाच ।	KK-01-03-003-107A
नियतं भवानुच्छिष्टः स्मर तावन्न हि सा क्षत्रिया उच्छिष्टेनाशुचिना शक्या द्रष्टुं पतिव्रतात्वात्सैषा नाशुचेर्दर्शनमुपैतीति ॥	KK-01-03-003-107B
अथैवमुक्त उत्तङ्कः स्मृत्वोवाचास्ति खलु मया तु भक्षितं नोपस्पृष्टमागच्छतेति ।	KK-01-03-003-108A
तं पौष्यः प्रत्युवाच एष ते व्यतिक्रमो नोत्थितेनोपस्पृष्टं भवति शीघ्रमागच्छतेति ॥	KK-01-03-003-108B
अथोत्तङ्कस्तं तथेत्युक्त्वा प्राङ्मुख उपावेश्य सुप्रक्षालितपाणिपादवदनो निःशब्दाभिरफेनाभिरनुष्णाभिर्हृद्गताभिरद्भिस्त्रिः पीत्वा द्विः परिमृज्य खान्यद्भिरुपस्पृश्य चान्तःपुरं प्रविवेश ॥	KK-01-03-003-109A
ततस्तां क्षत्रियामपश्यत्सा च दृष्ट्वैवोत्तङ्कं प्रत्युत्थायाभिवाद्योवाच स्वागतं ते भगवन्नाज्ञापय किं करवाणीति ॥	KK-01-03-003-110A
स तामुवाचैते कुण्डले गुर्वर्थं मे भिक्षिते दातुमर्हसीति ।	KK-01-03-003-111A
सा प्रीता तेन तस्य सद्भावेन पात्रमयमनतिक्रमणीयश्चेति मत्वा ते कुण्डले अवमुच्यास्मै प्रायच्छदाह चैनमेते कुण्डले तक्षको नागराजः सुभृशं प्रार्थयत्यप्रमत्तो नेतुमर्हसीति ॥	KK-01-03-003-111A
स एवमुक्तस्तां क्षत्रियां प्रत्युवाच भवती सुनिर्वृता भवतु ।	KK-01-03-003-112A
न मां शक्तस्तक्षको नागराजो धर्षयितुमिति ॥	KK-01-03-003-112B
स एवमुक्त्वा तां क्षत्रियामामन्त्र्य पौष्यसकाशमागच्छत् ।	KK-01-03-003-113A
आह चैनं भोः पौष्य प्रीतोऽस्मीति तमुत्तङ्कं पौष्यः प्रत्युवाच ॥	KK-01-03-003-113B
भगवंश्चिरेण पात्रमासाद्यते भवाश्च गुणवानतिथिस्तदिच्छे श्राद्धं कर्तुं क्रियतां क्षण इति ॥	KK-01-03-003-114A
तमुत्तङ्कः प्रत्युवाच कृतक्षण एवास्मि शीघ्रमिच्छामि यथोपपन्नमन्नमुपस्कृतं भवतेति स तथेत्युक्त्वा यथोपपन्नेनान्नेनैनं भोजयामास ॥	KK-01-03-003-115A
अथोत्तङ्कः सकेशं शीतमन्नं दृष्ट्वा अशुच्येतदिति मत्वा तं पौष्यमुवाच ।	KK-01-03-003-116A
यस्मान्मे अशुच्यन्नं ददासि तस्मादन्धो भविष्यसीति ॥	KK-01-03-003-116B
तं पौष्यः प्रत्युवाच ।	KK-01-03-003-117A
यस्मात्त्वमदुष्टमन्नंदूषयसि तस्मादनपत्यो भविष्यसीति तमुत्तङ्कः प्रत्युवाच ॥	KK-01-03-003-117B
न युक्तं भवताऽन्नमशुचि दत्त्वा प्रतिशापं दातुं तस्मादन्नमेव प्रत्यक्षीकुरु ।	KK-01-03-003-118A
ततः पौष्यस्तदन्नमशुचि दृष्ट्वा तस्याशुचिभावमपरोक्षयामास ॥	KK-01-03-003-118B
अथ तदन्नं मुक्तकेश्या स्त्रियोपहृतमनुष्णं सकेशं चाशुच्येतदिति मत्वा तमृषिमुत्तङ्कं प्रसादयामास ॥	KK-01-03-003-119A
भगवन्नेतदज्ञानादन्नं सकेशमुपाहृतं शीतं च ।	KK-01-03-003-120A
तत्क्षामये भवन्तं न भवेयमन्ध इति ।	KK-01-03-003-120B
तमुत्तङ्कः प्रत्युवाच ॥	KK-01-03-003-120C
न मृषा ब्रवीमि भूत्वा त्वमन्धो नचिरादनन्धो भविष्यसीति ।	KK-01-03-003-121A
ममापि शापो भवता दत्तो न भवेदिति ॥	KK-01-03-003-121B
तं पौष्यः प्रत्युवाच न चाहं शक्तः शापं प्रत्यादातुं न हि मे मन्युरद्याप्युपशमं गच्छति किं चैतद्भवता न ज्ञायते। यथा ॥	KK-01-03-003-122A
नवनीतं हृदयं ब्राह्मणस्य वाचि क्षुरो निहितस्तीक्ष्णधारः ।	KK-01-03-003-123a
तदुभयमेतद्विपरीतं क्षत्रियस्य वाङ्गवनीतं हृदयं तीक्ष्णधारम् ॥ इति ॥	KK-01-03-003-123c
तदेवंगते न शक्तोऽहं तीक्ष्णहृदयत्वात्तं शापमन्यथाकर्तुं गम्यतामिति ।	KK-01-03-003-124A
तमुत्तङ्कः प्रत्युवाच ॥	KK-01-03-003-124B
भवताऽहमन्नस्याशुचिभावमालक्ष्य प्रत्यनुनीतः । 	KK-01-03-003-125A
प्राक् च तेऽभिहितं यस्माददुष्टमन्नं दूषयसि तस्मादनपत्यो भविष्यसीति ।	KK-01-03-003-125B
दुष्टे चान्ने नैष मम शापो भविष्यतीति ॥	KK-01-03-003-125C
साधयामस्तावदित्युक्त्वा प्रातिष्ठतोत्तङ्कस्ते कुण्डले गृहीत्वा ।	KK-01-03-003-126A
सोऽपश्यदथ पथि नग्नं क्षपणकमागच्छन्तं मुहुर्मुहुर्दृश्यमानमदृश्यमानं च ॥	KK-01-03-003-126B
अथोत्तङ्कस्ते कुण्डले संन्यस्य भूमावुदकार्थं प्रचक्रमे ।	KK-01-03-003-127A
एतस्मिन्नन्तरे स क्षपणकस्त्वरमाण उपसृत्य ते कुण्डले गृहीत्वा प्राद्रवत् ॥	KK-01-03-003-127B
तमुत्तङ्कोऽभिसृत्य कृतोदककार्यः शुचिः प्रयतो नमो देवेभ्यो गुरुभ्यश्च कृत्वा महता जवेन तमन्वयात् ॥	KK-01-03-003-128A
तस्य तक्षको दृढमासन्नः सतं जग्राह ।	KK-01-03-003-129A
गृहीतमात्रः स तद्रूपं विहाय तक्षकस्वरूपं कृत्वा सहसा धरण्यां विवृतं महाबिलं प्रविवेश ॥	KK-01-03-003-129B
प्रविश्य च नागलोकं स्वभवनमगच्छत् ।	KK-01-03-003-130A
अथोत्तङ्कस्तस्याः क्षत्रियाया वचः स्मृत्वा तं तक्षकमन्वगच्छत् ॥	KK-01-03-003-130B
स तद्बिलं दण्डकाष्ठेन चखान न चाशकत् । 	KK-01-03-003-131A
तं क्लिश्यमानमिन्द्रोऽपश्यत्स वज्रं प्रेषयामास ।	KK-01-03-003-131B
गच्छास्य ब्राह्मणस्य साहाय्यं कुरुष्वेति ॥	KK-01-03-003-131C
अथ वज्रं दण्डकाष्ठमनुप्रविश्य तद्बिलमदारयत् ॥	KK-01-03-003-132A
तमुत्तङ्कोऽनुविवेश तेनैव बिलेन प्रविश्य च तं नागलोकमपर्यन्तमनेकविधप्रासादहर्म्यवलभीनिर्यूहशतसंकुलमुच्चावचक्रीडाश्चर्यस्थानावकीर्णमपश्यत् ॥	KK-01-03-003-133A
स तत्र नागांस्तानस्तुवदेभिः श्लोकैः । 	KK-01-03-003-134a
य ऐरावतराजानः सर्पाः समितिशोभनाः ।	KK-01-03-003-134c
क्षरन्त इव जीमूताः सविद्युत्पवनेरिताः ॥	KK-01-03-003-134e
सुरूपा बहुरूपाश्च तथा कल्माषकुण्डलाः ।	KK-01-03-003-135a
आदित्यवन्नाकपृष्ठे रेजुरैरावतोद्भवाः ॥	KK-01-03-003-135c
बहूनि नागवेश्मानि गङ्गायास्तीर उत्तरे ।	KK-01-03-003-136a
तत्रस्थानपि संस्तौमि महतः पन्नगानहम् ॥	KK-01-03-003-136c
इच्छेत्कोऽर्कांशुसेनायां चर्तुमैरावतं विना ।	KK-01-03-003-137a
शतान्यशीतिरष्टौ च सहस्राणि च विंशतिः ॥	KK-01-03-003-137c
सर्पाणां प्रग्रहा यान्ति धृतराष्ट्रो यदैजति ।	KK-01-03-003-138a
ये चैनमुपसर्पन्ति ये च दूरपथं गताः ॥	KK-01-03-003-138c
अहमैरावतज्येष्ठभ्रातृभ्योऽकरवं नमः ।	KK-01-03-003-139a
यस्य वासः कुरुक्षेत्रे खाण्डवे चाभवत्पुरा ॥	KK-01-03-003-139c
तं नागराजमस्तौषं कुण्डलार्थाय तक्षकम् ।	KK-01-03-003-140a
तक्षकश्चाश्वसेनश्च नित्यं सहचरावुभौ ॥	KK-01-03-003-140c
कुरुक्षेत्रं च वसतां नदीमिक्षुमतीमनु ।	KK-01-03-003-141a
जघन्यजस्तक्षकस्य श्रुतसेनेति यः सुतः ॥	KK-01-03-003-141c
अवसद्यो महद्द्युम्नि प्रार्थयन्नागमुख्यताम् ।	KK-01-03-003-142a
करवाणि सदा चाहं नमस्तस्मै महात्मने ॥	KK-01-03-003-142c
सौतिरुवाच ।	KK-01-03-003-143
एवं स्तुत्वा स विप्रर्षिरुत्तङ्को भुजगोत्तमान् ।	KK-01-03-003-143a
नैव ते कुण्डले लेभे ततश्चिन्तामुपागमत् ॥	KK-01-03-003-143c
एवं स्तुवन्नपि नागान्यदा ते कुण्डले नालभत्तदाऽपश्यत्स्त्रियौ तन्त्रे अधिरोप्य सुवेमे पटं वयन्त्यौ ।	KK-01-03-003-144A
तस्मिंस्तन्त्रे कृष्णाः सिताश्च तन्तवश्चक्रं चापश्यद्द्वादशारं षड्भिः कुमारैः परिवर्त्यमानं पुरुषं चापश्यदश्वं च दर्शनीयम् ॥	KK-01-03-003-144B
स तान्सर्वांस्तुष्टाव एभिर्मन्त्रवादश्लोकैः ॥	KK-01-03-003-145A
त्रीण्यर्पितान्यत्र शतानि मध्येषष्टिश्च नित्यं चरति ध्रुवेऽस्मिन् ।	KK-01-03-003-146a
चक्रे चतुर्विंशतिपर्वयोगेषड्वै कुमाराः परिवर्तयन्ति ॥	KK-01-03-003-146c
तन्त्रं चेदं विश्वरूपे युवत्यौवयतस्तन्तून्सततं वर्तयन्त्यौ ।	KK-01-03-003-147a
कृष्णान्सितांश्चैव विवर्तयन्त्यौ भूतान्यजस्रं भुवनानि चैव ॥	KK-01-03-003-147c
वज्रस्य भर्ता भुवनस्य गोप्ता वृत्रस्य हन्ता नमुचेर्निहन्ता ।	KK-01-03-003-148a
कृष्णे वसानो वसने महात्मा सत्यानृते यो विविनक्ति लोके ॥	KK-01-03-003-148c
यो वाजिनं गर्भमपां पुराणं वैश्वानरं वाहनमभ्युपैति ।	KK-01-03-003-149a
नमोऽस्तु तस्मै जगदीश्वरायलोकत्रयेशाय पुरंदराय ॥	KK-01-03-003-149c
ततः स एनं पुरुषः प्राह प्रीतोऽस्मि तेऽहमनेन स्तोत्रेण किं ते प्रियं करवाणीति ।	KK-01-03-003-150A
स तमुवाच नागा मे वशमीयुरिति ॥	KK-01-03-003-150B
स चैनं पुरुषः पुनरुवाच एतमश्वमपाने धमस्वेति ॥	KK-01-03-003-151A
ततोऽश्वस्यापानमधमत्ततोऽश्वाद्धम्यमानात्सर्वस्रोतोभ्यः पावकार्चिषः सधूमा निष्पेतुः ॥	KK-01-03-003-152A
ताभिर्नागलोक उपधूपितेऽथ संभ्रान्तस्तक्षकोऽग्नेस्तेजोभयाद्विषण्णः कुण्डले गृहीत्वा सहसा भवनान्निष्क्रम्योत्तङ्कमुवाच ॥	KK-01-03-003-153A
इमे कुण्डले गृह्णातु भवानिति ।	KK-01-03-003-154A
स ते प्रतिजग्राहोत्तङ्कः प्रतिगृह्य च कुण्डलेऽचिन्तयत् ॥	KK-01-03-003-154B
अद्य तत्पुण्यकमुपाध्यायान्या दूरं चाहमभ्यागतः स कथं संभावयेयमिति ॥	KK-01-03-003-155A
तत एनं चिन्तयानमेव स पुरुष उवाच ।	KK-01-03-003-156A
उत्तङ्क एनमेवाश्वमधिरोह त्वां क्षणेनैवोपाध्यायकुलं प्रापयिष्यतीति ॥	KK-01-03-003-156B
स तथेन्युक्त्वा तमश्वमधिरुह्य प्रत्याजगामोपाध्यायकुलं ।	KK-01-03-003-157A
उपाध्यायानी च स्नाता केशानावापयन्त्युपविष्टोत्तङ्को नागच्छतीति शापायास्य मनो दधे ॥	KK-01-03-003-157B
अथैतस्मिन्नन्तरे स उत्तङ्कः प्रविश्य उपाध्यायकुलं उपाध्यायानीमभ्यवादयत्ते चास्यै कुण्डले प्रायच्छत्सा चैनं प्रत्युवाच ॥	KK-01-03-003-158A
उत्तङ्क देशे कालेऽभ्यागतः स्वागतं ते वत्स `इदानीं यद्यनागतोसि कोपितया मया शप्तो भविष्यसि' श्रेयस्तवोपस्थितं सिद्धिमाप्नुहीति ॥	KK-01-03-003-159A
अथोत्तङ्क उपाध्यायमभ्यवादयत् ।	KK-01-03-003-160A
तमुपाध्यायः प्रत्युवाच वत्सोत्तङ्क स्वागतं ते किं चिरं कृतमिति ॥	KK-01-03-003-160B
तमुत्तङ्क उपाध्यायं प्रत्युवाच ।	KK-01-03-003-161A
भोस्तक्षकेण मे नागराजेन विघ्नः कृतोऽस्मिन्कर्मणि तेनास्मि नागलोकं गतः ॥	KK-01-03-003-161B
तत्र च मया दृष्टे स्त्रियौ तन्त्रेऽधिरोप्य पटं वयन्त्यौ तस्मिंश्च कृष्णाः सिताश्च तन्तवः ।	KK-01-03-003-162A
	
तत्र च मया चक्रं दृष्टं द्वादशारं षट्चैनं कुमाराः परिवर्तयन्ति तदपि किं । 	KK-01-03-003-163A
पुरुषश्चापि मया दृष्टः स चापि कः।	KK-01-03-003-163B
अश्वश्चातिप्रमाणो दृष्टः स चापि कः ॥	KK-01-03-003-163C
पथि गच्छता च मया ऋषभो दृष्टस्तं च पुरुषोऽधिरूढस्तेनास्मि सोपचारमुक्त उत्तङ्कास्य ऋषभस्य पुरीषं भक्षय उपाध्यायेनापि ते भक्षितमिति ॥	KK-01-03-003-164A
ततस्तस्य वचनान्मया तदृषभस्य पुरीषमुपयुक्तं स चापि कः ।	KK-01-03-003-165A
तदेतद्भवतोपदिष्टमिच्छेयं श्रोतुं किं तदिति ।	KK-01-03-003-165B
स तेनैवमुक्त उपाध्यायः प्रत्युवाच ॥	KK-01-03-003-165C
ये ते स्त्रियौ धाता विधाता च ये च ते कृष्णाः सितास्तन्तवस्ते रात्र्यहनी ।	KK-01-03-003-166A
यदपि तच्चक्रं द्वादशारं षट्कुमाराः परिवर्तयन्ति तेपि षड्ऋतवः द्वादशारा द्वादश मासाः संवत्सरश्चक्रम् ॥	KK-01-03-003-166B
यः पुरुषःस पर्जन्यः योऽश्वः सोऽग्निः य ऋषभस्त्वया पथि गच्छता दृष्टः स ऐरावतो नागराट् ॥	KK-01-03-003-167A
यश्चैनमधिरूढः पुरुषः स चेन्द्रः यदपि ते भक्षितं तस्य ऋषभस्य पुरीषं तदमृतं तेन खल्वसि तस्मिन्नागभवने न व्यापन्नस्त्वम् ॥	KK-01-03-003-168A
स हि भगवानिन्द्रो मम सखा त्वदनुक्रोशादिममनुग्रहं कृतवान् ।	KK-01-03-003-169A
तस्मात्कुण्डले गृहीत्वा पुनरागतोऽसि ॥	KK-01-03-003-169B
तत्सौम्य गम्यतामनुजाने भवन्तं श्रेयोऽवाप्स्यसीति ।	KK-01-03-003-170A
स उपाध्यायेनानुज्ञातो भगवानुत्तङ्कः क्रुद्धस्तक्षकं प्रतिचिकीर्षमाणो हास्तिनपुरं प्रतस्थे ॥	KK-01-03-003-170B
स हास्तिनपुरं प्राप्य नचिराद्विप्रसत्तमः ।	KK-01-03-003-171a
समागच्छत राजानमुत्तङ्को जनमेजयम् ॥	KK-01-03-003-171c
पुरा तक्षशिलासंस्थं निवृत्तमपराजितम् ।	KK-01-03-003-172a
सम्यग्विजयिनं दृष्ट्वा समन्तान्मन्त्रिभिर्वृतम् ॥	KK-01-03-003-172c
तस्मै जयाशिषः पूर्वं यथान्यायं प्रयुज्य सः ।	KK-01-03-003-173a
उवाचैनं वचः काले शब्दसंपन्नया गिरा ॥	KK-01-03-003-173c
उत्तङ्क उवाच ।	KK-01-03-003-174
अन्यस्मिन्करणीये तु कार्ये पार्थिवसत्तम ।	KK-01-03-003-174a
वाल्यादिवान्यदेव त्वं कुरुषे नृपसत्तम ॥	KK-01-03-003-174c
सौतिरुवाच ।	KK-01-03-003-175
एवमुक्तस्तु विप्रेण स राजा जनमेजयः ।	KK-01-03-003-176a
अर्चयित्वा यथान्यायं प्रत्युवाच द्विजोत्तमम् ॥	KK-01-03-003-176c
जनमेजय उवाच ।	KK-01-03-003-177
आसां प्रजानां परिपालनेनस्वं क्षत्रधर्मं परिपालयामि ।	KK-01-03-003-177a
प्रव्रूहि मे किं करणीयमद्ययेनासि कार्येण समागतस्त्वम् ॥	KK-01-03-003-177c
सौतिरुवाच ।	KK-01-03-003-178
स एवमुक्तस्तु नृपोत्तमेनद्विजोत्तमः पुण्यकृतां वरिष्ठः ।	KK-01-03-003-178a
उवाच राजानमदीनसत्वंस्वमेव कार्यं नृपते कुरुष्व ॥	KK-01-03-003-178c
उत्तङ्क उवाच ।	KK-01-03-003-179
तक्षकेण महीन्द्रेन्द्र येन ते हिंसितः पिता ।	KK-01-03-003-179a
तस्मै प्रतिकुरुष्व त्वं पन्नगाय दुरात्मने ॥	KK-01-03-003-179c
कार्यकालं हि मन्येऽहं विधिदृष्टस्य कर्मणः ।	KK-01-03-003-180a
तद्गच्छापचितिं राजन्पितुस्तस्य महात्मनः ॥	KK-01-03-003-180c
तेन ह्यनपराधी स दष्टो दुष्टान्तरात्मना ।	KK-01-03-003-181a
पञ्चत्वमगमद्राजा वज्राहत इव द्रुमः ॥	KK-01-03-003-181c
बलदर्पसमुत्सिक्तस्तक्षकः पन्नगाधमः ।	KK-01-03-003-182a
अकार्यं कृतवान्पापो योऽदशत्पितरं तव ॥	KK-01-03-003-182c
राजर्षिवंशगोप्तारममरप्रतिमं नृपम् ।	KK-01-03-003-183a
यियासुं काश्यपं चैव न्यवर्तयत पापकृत् ॥	KK-01-03-003-183c
होतुमर्हसि तं पापं ज्वलिते हव्यवाहने ।	KK-01-03-003-184a
सर्पसत्रे महाराज त्वरितं तद्विधीयताम् ॥	KK-01-03-003-184c
एवं पितुश्चापचितिं कृतवांस्त्वं भविष्यसि ।	KK-01-03-003-185a
मम प्रियं च सुमहत्कृतं राजन् भविष्यति ॥	KK-01-03-003-185c
कर्मणः पृथिवीपाल मम येन दुरात्मना ।	KK-01-03-003-186a
विघ्नः कृतो महाराज गुर्वर्थं चरतोऽनघ ॥	KK-01-03-003-186c
	KK-01-03-003-187
एतच्छ्रुत्वा तु नृपतिस्तक्षकाय चुकोप ह ।	KK-01-03-003-187a
उत्तङ्कवाक्यहविषा दीप्तोऽग्निर्हविषा यथा ॥	KK-01-03-003-187c
अपृच्छत्स तदा राजा मन्त्रिणः स्वान्सुदुःखितः ।	KK-01-03-003-188a
उत्तङ्कस्यैव सांनिध्ये पितुः स्वर्गगतिं प्रति ॥	KK-01-03-003-188c
तदैव हि स राजेन्द्रो दुःखशोकाप्लुतोऽभवत् ।	KK-01-03-003-189a
यदैव वृत्तं पितरमुत्तङ्कादशृणोत्तदा ॥	KK-01-03-003-189c
	
रोमहर्षणपुत्र उग्रश्रवाः सौतिः पौराणिको नैमिशारण्ये शौनकस्य कुलपतेर्द्वादशवार्षिके सत्रे ऋषीनभ्यागतानुपतस्थे ॥	KK-01-04-004-001A
पौराणिकः पुराणे कृतश्रमः स कृताञ्जलिस्तानुवाच ।	KK-01-04-004-002A
मयोत्तङ्कस्य चरितमशेषमुक्तं जनमेजयस्य सार्पसत्रे निमित्तान्तरमिदमपि ।'	KK-01-04-004-002B
किं भवन्तः श्रोतुमिच्छन्ति किमहं ब्रवाणीति ॥	KK-01-04-004-002C
तमृषय ऊचुः ।	KK-01-04-004-003
परं रौमहर्षणे प्रवक्ष्यामस्त्वां नः प्रतिवक्ष्यसि वचः शुश्रूषतां कथायोगं नः कथायोगे ॥	KK-01-04-004-003A
तत्र भगवान् कुलपतिस्तु शौनकोऽग्निशरणमध्यास्ते । 	KK-01-04-004-004A
दीर्घसत्रत्वात्सर्वाः कथाः श्रोतुं कालोस्ति ॥'	KK-01-04-004-004B
यौऽसौ दिव्याः कथा वेद देवतासुरसंश्रिताः ।	KK-01-04-004-005a
मनुष्योरगगन्धर्वकथा वेद च सर्वशः ॥	KK-01-04-004-005c
स चाप्यस्मिन्मशे सौते विद्वान्कुलपतिर्दिवजः ।	KK-01-04-004-006a
दक्षो धृतव्रतो धीमाञ्शास्त्रे चारण्यके गुरुः ॥	KK-01-04-004-006c
सत्यवादी शमपरस्तपस्वी नियतव्रतः ।	KK-01-04-004-007a
सर्वेषामेव नो मान्यः स तावत्प्रतिपाल्यताम् ॥	KK-01-04-004-007c
तस्मिन्नध्यासति गुरावासनं परमार्चितम् ।	KK-01-04-004-008a
ततो वक्ष्यसि यत्त्वां स प्रक्ष्यति द्विजसत्तमः ॥	KK-01-04-004-008c
सौतिरुवाच ।	KK-01-04-004-009
एवमस्तु गुरौ तस्मिन्नुपविष्टे महात्मनि ।	KK-01-04-004-009a
तेन पृष्टः कथाः पुण्या वक्ष्यामि विविधाश्रयाः ॥	KK-01-04-004-009c
सोऽथ विप्रर्षभः सर्वं कृत्वा कार्यं यथाविधि ।	KK-01-04-004-010a
देवान्वाग्भिः पितॄनद्भिस्तर्पयित्वाऽऽजगाम ह ॥	KK-01-04-004-010c
यत्र ब्रह्मर्षयः सिद्धाः सुखासीना धृतव्रताः ।	KK-01-04-004-011a
यज्ञायतनमाश्रित्य सूतपुत्रपुरस्पराः ॥	KK-01-04-004-011c
ऋत्विक्ष्वथ सदस्येषु स वै गृहपतिस्तदा ।	KK-01-04-004-012a
उपविष्टेषूपविष्टः शौनकोऽथाब्रवीदिदम् ॥ ॥	KK-01-04-004-012c
	
पुराणमखिलं तात पिता तेऽधीतवान्पुरा ।	KK-01-04-005-001a
भारताध्ययनं सर्वं कृष्णद्वैपायनात्तदा ।'	KK-01-04-005-001b
कच्चित्त्वमपि तत्सर्वमधीषे रौमहर्षणे ॥	KK-01-04-005-001c
पुराणे हि कथा दिव्या आदिवंशाश्च धीमताम् ।	KK-01-04-005-002a
कथ्यन्ते ये पुराऽस्माभिः श्रुतपूर्वाः पितुस्तव ॥	KK-01-04-005-002b
तत्र वंशमहं पूर्वं श्रोतुमिच्छामि भार्गवम् ।	KK-01-04-005-003a
कथयस्व कथामेतां कल्याः स्मः श्रवणे तव ॥	KK-01-04-005-003b
सौतिरुवाच ।	KK-01-04-005-004
यदधीतं पुरा सम्यग्द्विजश्रेष्ठैर्महात्मभिः ।	KK-01-04-005-004a
वैशंपायनविप्राग्र्यैस्तैश्चापि कथितं यथा ॥	KK-01-04-005-004b
यदधीतं च पित्रा मे सम्यक्चैव ततो मया ।	KK-01-04-005-005a
तावच्छृणुष्व यो देवैः सेन्द्रैः सर्षिमरुद्गणैः ॥	KK-01-04-005-005b
पूजितः प्रवरो वंशो भार्गवो भृगुनन्दन ।	KK-01-04-005-006a
इमं वंशमहं पूर्वं भार्गवं ते महामुने ॥	KK-01-04-005-006b
निगदामि यथायुक्तं पुराणाश्रयसंयुतम् ।	KK-01-04-005-007a
भृगुर्महर्षिर्भगवान्ब्रह्मणा वै स्वयंभुवा ॥	KK-01-04-005-007b
वरुणस्य क्रतौ जातः पावकादिति नः श्रुतम् ।	KK-01-04-005-008a
भृगोः सुदयितः पुत्रश्च्यवनो नाम भार्गवः ॥	KK-01-04-005-008b
च्यवनस्य च दायादः प्रमतिर्नाम धार्मिकः ।	KK-01-04-005-009a
प्रमतेरप्यभूत्पुत्रो घृताच्यां रुरुरित्युत ॥	KK-01-04-005-009b
रुरोरपि सुतो जज्ञे शुनको वेदपारगः ।	KK-01-04-005-010a
प्रमद्वरायां धर्मात्मा तव पूर्वपितामहः ॥	KK-01-04-005-010b
तपस्वी च यशस्वी च श्रुतवान्ब्रह्मवित्तमः ।	KK-01-04-005-011a
धार्मिकः सत्यवादी च नियतो नियताशनः ॥	KK-01-04-005-011b
शौनक उवाच ।	KK-01-04-005-012
सूतपुत्र यथा तस्य भार्गवस्य महात्मनः ।	KK-01-04-005-012a
च्यवनत्वं परिख्यातं तन्ममाचक्ष्व पृच्छतः ॥	KK-01-04-005-012b
सौतिरुवाच ।	KK-01-04-005-013
भृगोः सुदयिता भार्या पुलोमेत्यभिविश्रुता ।	KK-01-04-005-013a
तस्यां समभवद्गर्भो भृगुवीर्यसमुद्भवः ॥	KK-01-04-005-013b
तस्मिन्गर्भेऽथ संभूते पुलोमायां भृगूद्वह ।	KK-01-04-005-014a
समये समशीलिन्यां धर्मपत्न्यां यशस्विनः ॥	KK-01-04-005-014b
अभिषेकाय निष्क्रान्ते भृगौ धर्मभृतां वरे ।	KK-01-04-005-015a
आश्रमं तस्य रक्षोऽथ पुलोमाऽभ्याजगाम ह ॥	KK-01-04-005-015b
तं प्रविश्याश्रमं दृष्ट्वा भृगोर्भार्यामनिन्दिताम् ।	KK-01-04-005-016a
हृच्छयेन समाविष्टो विचेताः समपद्यत ॥	KK-01-04-005-016b
अभ्यागतं तु तद्रक्षः पुलोमा चारुदर्शना ।	KK-01-04-005-017a
न्यमन्त्रयत वन्येन फलमूलादिना तदा ॥	KK-01-04-005-017b
तां तु रक्षस्तदा ब्रह्मन्हृच्छयेनाभिपीडितम् ।	KK-01-04-005-018a
दृष्ट्वा हृष्टमभूद्राजञ्जिहीर्षुस्तामनिन्दिताम् ॥	KK-01-04-005-018b
जातमित्यब्रवीत्कार्यं जिहीर्षुर्मुदितः शुभाम् ।	KK-01-04-005-019a
सा हि पूर्वं वृता तेन पुलोम्ना तु शुचिस्मिता ॥	KK-01-04-005-019b
तां तु प्रादात्पिता पश्चाद्भृगवे शास्त्रवत्तदा ।	KK-01-04-005-020a
तस्य तत्किल्बिषं नित्यं हृदि वर्तति भार्गव ॥	KK-01-04-005-020b
इदमन्तरमित्येवं हर्तुं चक्रे मनस्तदा ।	KK-01-04-005-021a
अथाग्निशरणेऽपश्यज्ज्वलन्तं जातवेदसम् ॥	KK-01-04-005-021b
तमपृच्छत्ततो रक्षः पावकं ज्वलितं तदा ।	KK-01-04-005-022a
शंस मे कस्य भार्येयमग्ने पृच्छे ऋतेन वै ॥	KK-01-04-005-022b
मुखं त्वमसि देवानां वद पावक पृच्छते ।	KK-01-04-005-023a
मया हीयं वृता पूर्वं भार्यार्थे वरवर्णिनी ॥	KK-01-04-005-023b
पश्चादिमां पिता प्रादाद्भृगवेऽनृतकारकः ।	KK-01-04-005-024a
सेयं यदि वरारोहा भृगोर्भार्या रहोगता ॥	KK-01-04-005-024b
तथा सत्यं समाख्याहि जिहीर्षाम्याश्रमादिमाम् ।	KK-01-04-005-025a
स मन्युस्तत्र हृदयं प्रदहन्निव तिष्ठति ॥	KK-01-04-005-025b
मत्पूर्वभार्यां यदिमां भृगुराप सुमध्यमाम् ।	KK-01-04-005-026a
असंमतमिदं मेऽद्य हरिष्याम्याश्रमादिमाम्' ॥	KK-01-04-005-026b
सौतिरुवाच ।	KK-01-04-005-027
एवं रक्षस्तमामन्त्र्य ज्वलितं जातवेदसम् ।	KK-01-04-005-027a
शङ्कमानं भृगोर्भार्यां पुनःपुनरपृच्छत ॥	KK-01-04-005-027b
त्वमग्ने सर्वभूतानामन्तश्चरसि नित्यदा ।	KK-01-04-005-028a
साक्षिवत्पुण्यपापेषु सत्यं ब्रूहि कवे वचः ॥	KK-01-04-005-028b
मत्पूर्वभार्याऽपहृता भृगुणाऽनृतकारिणा ।	KK-01-04-005-029a
सेयं यदि तथा मे त्वं सत्यमाख्यातुमर्हसि ॥	KK-01-04-005-029b
श्रुत्वा त्वत्तो भृगोर्भार्यां हरिष्याम्याश्रमादिमाम् ।	KK-01-04-005-030a
जातवेदः पश्यतस्ते वद सत्यां गिरं मम ॥	KK-01-04-005-030b
सौतिरुवाच ।	
तस्यैतद्वचनं श्रुत्वा सप्तार्चिर्दुःखितोऽभवत् ।	KK-01-04-005-031a
सत्यं वदामि यदि मे शापः स्याद्ब्रह्मवित्तमात् ॥	KK-01-04-005-031b
असत्यं चेदहं ब्रूयां पतिष्ये नरकान्ध्रुवम्’।	KK-01-04-005-032a
भीतोऽनृताच्च शापाच्च भृगोरित्यब्रवीच्छनैः ॥	KK-01-04-005-032b
त्वया वृता पुलोमेयं पूर्वं दानवनन्दन ।	KK-01-04-005-033a
किं त्वियं विधिना पूर्वं मन्त्रवन्न वृता त्वया ॥	KK-01-04-005-033b
पित्रा तु भृगवे दत्ता पुलोमेयं यशस्विनी ।	KK-01-04-005-034a
ददाति न पिता तुभ्यं वरलोभान्महायशाः ॥	KK-01-04-005-034b
अथेमां वेददृष्टेन कर्मणा विधिपूर्वकम् ।	KK-01-04-005-035a
भार्यामृषिर्भृगुः प्राप मां पुरस्कृत्य दानव ॥	KK-01-04-005-035b
सेयमित्यवगच्छामि नानृतं वक्तुमुत्सहे ।	KK-01-04-005-036a
नानृतं हि सदा लोके पूज्यते दानवोत्तम ॥ ॥	KK-01-04-005-036b
	
सौतिरुवाच ।	
अग्नेरथ वचः श्रुत्वा तद्रक्षः प्रजहार ताम् ।	KK-01-04-006-001a
ब्रह्मन्वराहरूपेण मनोमारुतरंहसा ॥	KK-01-04-006-001b
ततः स गर्भो निवसन्कुक्षौ भृगुकुलोद्वह ।	KK-01-04-006-002a
रोषान्मातुश्च्युतः कुक्षेश्च्यवनस्तेन सोऽभवत् ॥	KK-01-04-006-002b
तं दृष्ट्वा मातुरुदराच्च्युतमादित्यवर्चसम् ।	KK-01-04-006-003a
तद्रक्षो भस्मसाद्भूतं पपात परिमुच्य ताम् ॥	KK-01-04-006-003b
सा तमादाय सुश्रोणी ससार भृगुनन्दनम् ।	KK-01-04-006-004a
च्यवनं भार्गवं पुत्रं पुलोमा दुःखमूर्च्छिता ॥	KK-01-04-006-004b
तां ददर्श स्वयं ब्रह्मा सर्वलोकपितामहः ।	KK-01-04-006-005a
रुदतीं बाष्पपूर्णाक्षीं भृगोर्भार्यामनिन्दिताम् ॥	KK-01-04-006-005b
सान्त्वयामास भगवान्वधूं ब्रह्मा पितामहः ।	KK-01-04-006-006a
अश्रुबिन्दूद्भवा तस्याः प्रावर्तत महानदी ॥	KK-01-04-006-006b
आवर्तन्ती सृतिं तस्या भृगोः पत्न्यास्तपस्विनः ।	KK-01-04-006-007a
तस्या मार्गं सृतवतीं दृष्ट्वा तु सरितं तदा ॥	KK-01-04-006-007b
नाम तस्यास्तदा नद्याश्चक्रे लोकपितामहः ।	KK-01-04-006-008a
वधूसरेति भगवांश्च्यवनस्याश्रमं प्रति ॥	KK-01-04-006-008b
स एवं च्यवनो जज्ञे भृगोः पुत्रः प्रतापवान् ।	KK-01-04-006-009a
तं ददर्श पिता तत्र च्यवनं तां च भामिनीम् ।	KK-01-04-006-009b
स पुलोमां ततो भार्यां पप्रच्छ कुपितो भृगुः ॥	KK-01-04-006-009c
भृगुरुवाच ।	KK-01-04-006-010
केनासि रक्षसे तस्मै कथिता त्वं जिहीर्षवे ।	KK-01-04-006-010a
न हि त्वां वेद तद्रक्षो मद्भार्यां चारुहासिनीम् ॥	KK-01-04-006-010b
तत्त्वमाख्याहि तं ह्यद्य शप्तुमिच्छाम्यहं रुषा ।	KK-01-04-006-011a
बिभेति को न शापान्मे कस्य चायं व्यतिक्रमः ॥	KK-01-04-006-011b
पुलोमोवाच ।	KK-01-04-006-012
अग्निना भगवंस्तस्मै रक्षसेऽहं निवेदिता ।	KK-01-04-006-012a
ततो मामनयद्रक्षः क्रोशन्तीं कुररीमिव ॥	KK-01-04-006-012b
साऽहं तव सुतस्यास्य तेजसा परिमोक्षिता ।	KK-01-04-006-013a
भस्मीभूतं च तद्रक्षो मामुत्सृज्य पपात वै ॥	KK-01-04-006-013b
सौतिरुवाच ।	KK-01-04-006-014
इति श्रुत्वा पुलोमाया भृगुः परममन्युमान् ।	KK-01-04-006-014a
शशापाग्निमतिक्रुद्धः सर्वभक्षो भविष्यसि ॥ ॥	KK-01-04-006-014b
	
सौतिरुवाच ।	
शप्तस्तु भृगुणा वह्निः क्रुद्धो वाक्यमथाब्रवीत् ।	KK-01-04-007-001a
किमिदं साहसं ब्रह्मन्कृतवानसि मां प्रति ॥	KK-01-04-007-001b
धर्मे प्रयतमानस्य सत्यं च वदतः समम् ।	KK-01-04-007-002a
पृष्टो यदब्रवं सत्यं व्यभिचारोऽत्र को मम ॥	KK-01-04-007-002b
पृष्टो हि साक्षी यः साक्ष्यं जानानोऽप्यन्यथा वदेत् ।	KK-01-04-007-003a
स पूर्वानात्मनः सप्त कुले हन्यात्तथाऽपरान् ॥	KK-01-04-007-003b
यश्च कार्यार्थतत्त्वज्ञो जानानोऽपि न भाषते ।	KK-01-04-007-004a
सोऽपि तेनैव पापेन लिप्यते नात्र संशयः ॥	KK-01-04-007-004b
शक्तोऽहमपि शप्तुं त्वां मान्यास्तु ब्राह्मणा मम ।	KK-01-04-007-005a
जानतोऽपि च ते ब्रह्मन्कथयिष्ये निबोध तत् ॥	KK-01-04-007-005b
योगेन बहुधाऽऽत्मानं कृत्वा तिष्ठामि मूर्तिषु ।	KK-01-04-007-006a
अग्निहोत्रेषु सत्रेषु क्रियासु च मखेषु च ॥	KK-01-04-007-006b
वेदोक्तेन विधानेन मयि यद्धूयते हविः ।	KK-01-04-007-007a
देवताः पितरश्चैव तेन तृप्ता भवन्ति वै ॥	KK-01-04-007-007b
आपो देवगणाः सर्वे आपः पितृगणास्तथा ।	KK-01-04-007-008a
दर्शश्च पौर्णमासश्च देवानां पितृभिः सह ॥	KK-01-04-007-008b
देवताः पितरस्तस्मात्पितरश्चापि देवताः ।	KK-01-04-007-009a
एकीभूताश्च दृश्यन्ते पृथक्त्वेन च पर्वसु ॥	KK-01-04-007-009b
देवताः पितरश्चैव भुञ्जते मयि यद्भुतम् ।	KK-01-04-007-010a
देवतानां पितॄणां च मुखमेतदहं स्मृतम् ॥	KK-01-04-007-010b
अमावास्यां हि पितरः पौर्णमास्यां हि देवताः ।	KK-01-04-007-011a
मन्मुखेनैव हूयन्ते भुञ्जते च हुतं हविः ॥	KK-01-04-007-011b
सर्वभक्षः कथं त्वेषां भविष्यामि मुखं त्वहम् ।	KK-01-04-007-012a
सौतिरुवाच ।	KK-01-04-007-012
चिन्तयित्वा ततो वह्निश्चक्रे संहारमात्मनः ॥	KK-01-04-007-012b
द्विजानामग्निहोत्रेषु यज्ञसत्रक्रियासु च ।	KK-01-04-007-013a
निरोंकारवषट्काराः स्वधास्वाहाविवर्जिताः ॥	KK-01-04-007-013b
विनाऽग्निना प्रजाः सर्वास्तत आसन्सुदुःखिताः ।	KK-01-04-007-014a
अथर्षयः समुद्विग्ना देवान् गत्वाब्रुवन्वचः ॥	KK-01-04-007-014b
अग्निनाशात्क्रियाभ्रांशाद्धान्ता लोकास्त्रयोऽनघाः ।	KK-01-04-007-015a
विधध्वमत्र यत्कार्यं न स्यात्कालात्ययो यथा ॥	KK-01-04-007-015b
अथर्षयश्च देवाश्च ब्रह्माणमुपगम्य तु ।	KK-01-04-007-016a
अग्नेरावेदयञ्शापं क्रियासंहारमेव च ॥	KK-01-04-007-016b
भृगुणा वै महाभाग शप्तोऽग्निः कारणान्तरे ।	KK-01-04-007-017a
कथं देवमुखो भूत्वा यज्ञभागाग्रभुक् तथा ॥	KK-01-04-007-017b
हुतभुक्सर्वलोकेषु सर्वभक्षत्वमेष्यति ।	KK-01-04-007-018a
सौतिरुवाच ।	KK-01-04-007-018
श्रुत्वा तु तद्वचस्तेषामग्निमाहूय विश्वकृत् ॥	KK-01-04-007-018b
उवाच वचनं श्लक्ष्णं भूतभावनमव्ययम् ।	KK-01-04-007-019a
लोकानामिह सर्वेषां त्वं कर्ता चान्त एव च ॥	KK-01-04-007-019b
त्वं धारयसि लोकांस्त्रीन्क्रियाणां च प्रवर्तकः ।	KK-01-04-007-020a
स तथा कुरु लोकेश नोच्छिद्येरन्यथा क्रियाः ॥	KK-01-04-007-020b
कस्मादेवं विमूढस्त्वमीश्वरः सन् हुताशन ।	KK-01-04-007-021a
त्वं पवित्रं सदा लोके सर्वभूतगतिश्च ह ॥	KK-01-04-007-021b
न त्वं सर्वशरीरेण सर्वभक्षत्वमेष्यसि ।	KK-01-04-007-022a
अपाने ह्यर्चिषो यास्ते सर्वं भक्ष्यन्ति ताः शिखिन् ॥	KK-01-04-007-022b
क्रव्यादा च तनुर्या ते सा सर्वं भक्षयिष्यति ।	KK-01-04-007-023a
यथा सूर्यांशुभिः स्पृष्टं सर्वं शुचि विभाव्यते ॥	KK-01-04-007-023b
तथा त्वदर्चिर्निर्दग्धं सर्वं शुचि भविष्यति ।	KK-01-04-007-024a
त्वमग्ने परमं तेजः स्वप्रभावाद्विनिर्गतम् ॥	KK-01-04-007-024b
स्वतेजसैव तं शापं कुरु सत्यमृषेर्विभो ।	KK-01-04-007-025a
देवानां चात्मनो भागं गृहाण त्वं मुखे हुतम् ॥	KK-01-04-007-025b
सौतिरुवाच ।	KK-01-04-007-026
एवमस्त्विति तं वह्निः प्रत्युवाच पितामहम् ।	KK-01-04-007-026a
जगाम शासनं कर्तुं देवस्य परमेष्ठिनः ॥	KK-01-04-007-026b
देवर्षयश्च मुदितास्ततो जग्मुर्यथागतम् ।	KK-01-04-007-027a
ऋषयश्च यथा पूर्वं क्रियाः सर्वाः प्रचक्रिरे ॥	KK-01-04-007-027b
दिवि देवा मुमुदिरे भूतसङ्घाश्च लौकिकाः ।	KK-01-04-007-028a
अग्निश्च परमां प्रीतिमवाप हतकल्मषः ॥	KK-01-04-007-028b
एवं स भगवाञ्छापं लेभेऽग्निर्भृगुतः पुरा ।	KK-01-04-007-029a
एवमेष पुरा वृत्त हतिहासोऽग्निशापजः ।	KK-01-04-007-029b
पुलोम्नश्च विनाशोऽयं च्यवनस्य च संभवः ॥ ॥	KK-01-04-007-029c
	
सौतिरुवाच ।	
स चापि च्यवनो ब्रह्मन्भार्गवोऽजनयत्सुतम् ।	KK-01-04-008-001a
सुकन्यायां महात्मानं प्रमतिं दीप्ततेजसम् ॥	KK-01-04-008-001b
प्रमतिस्तु रुरुं नाम घृताच्यां समजीजनत् ।	KK-01-04-008-002a
रुरुः प्रमद्वरायां तु शुनकं समजीजनत् ॥	KK-01-04-008-002b
शुनकस्तु महासत्वः सर्वभार्गवनन्दनः ।	KK-01-04-008-003a
जातस्तपसि तीव्रे च स्थितः स्थिरयशास्ततः ॥	KK-01-04-008-003b
तस्य ब्रह्मन्रुरोः सर्वं चरितं भूरितेजसः ।	KK-01-04-008-004a
विस्तरेण प्रवक्ष्यामि तच्छृणु त्वमशेषतः ॥	KK-01-04-008-004b
ऋषिरासीन्महान्पूर्वं तपोविद्यासमन्वितः ।	KK-01-04-008-005a
स्थूलकेश इति ख्यातः सर्वभूतहिते रतः ॥	KK-01-04-008-005b
एतस्मिन्नेव काले तु मेनकायां प्रजज्ञिवान् ।	KK-01-04-008-006a
गन्धर्वराजो विप्रर्षे विश्वावसुरिति स्मृतः ॥	KK-01-04-008-006b
अप्सरा मेनका तस्य तं गर्भं भृगुनन्दन ।	KK-01-04-008-007a
उत्ससर्ज यथाकालं स्थूलकेशाश्रमं प्रति ॥	KK-01-04-008-007b
उत्सृज्य चैव तं गर्भं नद्यास्तीरे जगाम सा ।	KK-01-04-008-008a
अप्सरा मेनका ब्रह्मन्निर्दया निरपत्रपा ॥	KK-01-04-008-008b
कन्याममरगर्भाभां ज्वलन्तीमिव च श्रिया ।	KK-01-04-008-009a
तां ददर्श समुत्सृष्टां नदीतीरे महानृषिः ॥	KK-01-04-008-009b
स्थूलकेशः स तेजस्वी विजने बन्धुवर्जिताम् ।	KK-01-04-008-010a
स तां दृष्ट्वा तदा कन्यां स्थूलकेशो महाद्विजः ॥	KK-01-04-008-010b
जग्राह च मुनिश्रेष्ठः कृपाविष्टः पुपोष च ।	KK-01-04-008-011a
ववृधे सा वरारोहा तस्याश्रमपदे शुभे ॥	KK-01-04-008-011b
जातकाद्याः क्रियाश्चास्या विधिपूर्वं यथाक्रमम् ।	KK-01-04-008-012a
स्थूलकेशो महाभागश्चकार सुमहानृषिः ॥	KK-01-04-008-012b
प्रमदाभ्यो वरा सा तु सत्त्वरूपगुणान्विता ।	KK-01-04-008-013a
ततः प्रमद्वरेत्यस्या नाम चक्रे महानृषिः ॥	KK-01-04-008-013b
तामाश्रमपदे तस्य रुरुर्दृष्ट्वा प्रमद्वराम् ।	KK-01-04-008-014a
बभूव किल धर्मात्मा मदनोपहतस्तदा ॥	KK-01-04-008-014b
पितरं सखिभिः सोऽथ श्रावयामास भार्गवम् ।	KK-01-04-008-015a
प्रमतिश्चाभ्ययाचत्तां स्थूलकेशं यशस्विनम् ॥	KK-01-04-008-015b
ततः प्रादात्पिता कन्यां रुरवे तां प्रमद्वराम् ।	KK-01-04-008-016a
विवाहं स्थापयित्वाग्रे नक्षत्रे भगदैवते ॥	KK-01-04-008-016b
ततः कतिपयाहस्य विवाहे समुपस्थिते ।	KK-01-04-008-017a
	
सखीभिः क्रीडती सार्धं सा कन्यावरवर्णिनी ॥	KK-01-04-008-017b
नापश्यत्संप्रसुप्तं वै भुजंगं तिर्यगायतम् ।	KK-01-04-008-018a
पदा चैनं समाक्रामन्मुमूर्षुः कालचोदिता ॥	KK-01-04-008-018b
स तस्याः संप्रमत्तायाश्चोदितः कालधर्मणा ।	KK-01-04-008-019a
विषोपलिप्तान्दशनान्भृशमङ्गे न्यपातयत् ॥	KK-01-04-008-019b
सा दष्टा तेन सर्पेण पपात सहसा भुवि ।	KK-01-04-008-020a
विवर्णा विगतश्रीका भ्रष्टाभरणचेतना ॥	KK-01-04-008-020b
निरानन्दकरी तेषां बन्धूनां मुक्तमूर्धजा ।	KK-01-04-008-021a
व्यसुरप्रेक्षणीया सा प्रेक्षणीयतमाऽभवत् ॥	KK-01-04-008-021b
प्रसुप्तेवाभवच्चापि भुवि सर्पविषार्दिता ।	KK-01-04-008-022a
भूयो मनोहरतरा बभूव तनुमध्यमा ॥	KK-01-04-008-022b
ददर्श तां पिता चैव ये चैवान्ये तपस्विनः ।	KK-01-04-008-023a
विचेष्टमानां पतितां भूतले पद्मवर्चसम् ॥	KK-01-04-008-023b
ततः सर्वे द्विजवराः समाजग्मुः कृपान्विताः ।	KK-01-04-008-024a
स्वस्त्यात्रेयो महाजानुः कुशिकः शङ्खमेखलः ॥	KK-01-04-008-024b
उद्दालकः कठश्चैव श्वेतश्चैव महायशाः ।	KK-01-04-008-025a
भरद्वाजः कौणकुत्स्य आर्ष्टिषेणोऽथ गौतमः ॥	KK-01-04-008-025b
प्रमतिः सह पुत्रेण तथान्ये वनवासिनः ।	KK-01-04-008-026a
तां ते कन्यां व्यसुं दृष्ट्वा भुजंगस्य विषार्दिताम् ॥	KK-01-04-008-026b
रुरुदुः कृपयाऽविष्टा रुरुस्त्वार्तो बहिर्ययौ ।	KK-01-04-008-027a
ते च सर्वे द्विजश्रेष्ठास्तत्रैवोपाविशंस्तदा ॥ ॥	KK-01-04-008-027b
	
सौतिरुवाच ।	
तेषु तत्रोपविष्टेषु ब्राह्मणेषु महात्मसु ।	KK-01-04-009-001a
रुरुश्चुक्रोश गहनं वनं गत्वाऽतिदुःखितः ॥	KK-01-04-009-001b
शोकेनाभिहतः सोऽथ विलपन्करुणं बहु ।	KK-01-04-009-002a
अब्रवीद्वचनं शोचन्प्रियां स्मृत्वा प्रमद्वराम् ॥	KK-01-04-009-002b
शेते सा भुवि तन्वङ्गी मम शोकविवर्धिनी ।	KK-01-04-009-003a
प्राणानपहरन्तीव पूर्णचन्द्रनिभानना ॥	KK-01-04-009-003b
यदि पीनायतश्रोणी पद्मपत्रनिभेक्षणा ।	KK-01-04-009-004a
मुमूर्षुरपि मे प्राणानादायाशु गमिष्यति ॥	KK-01-04-009-004b
पितृमातृसखीनां च लुप्तपिण्डस्य तस्य मे ।’	KK-01-04-009-005a
बान्धवानां च सर्वेषां किं नु दुःखमतःपरम् ॥	KK-01-04-009-005b
यदि दत्तं तपस्तप्तं गुरवो वा मया यदि ।	KK-01-04-009-006a
सम्यगाराधितास्तेन संजीवतु मम प्रिया ॥	KK-01-04-009-006b
यथा च जन्मप्रभृति यतात्माऽहं धृतव्रतः ।	KK-01-04-009-007a
प्रमद्वरा तथाद्यैषा समुत्तिष्ठतु भामिनी ॥	KK-01-04-009-007b
 [एवं लालप्यतस्तस्य भार्यार्थे दुःखितस्य च ।	KK-01-04-009-008a
देवदूतस्तदाऽभ्येत्य वाक्यमाह रुरुं वने ॥]	KK-01-04-009-008b
कृष्णे विष्णौ हृषीकेशे लोकेशेऽसुरविद्विषि ।	KK-01-04-009-009a
यदि मे निश्चला भक्तिर्मम जीवतु सा प्रिया ॥	KK-01-04-009-009b
विलप्यमाने तु रुरौ सर्वे देवाः कृपान्विताः ।	KK-01-04-009-010a
दूतं प्रस्थापयामासुः संदिश्यास्य हितं वचः ॥	KK-01-04-009-010b
स दूतस्त्वरितोऽभ्येत्य देवानां प्रियकृच्छुचिः ।	KK-01-04-009-011a
उवाच देववचनं रुरुमाभाष्य दुःखितम् ॥	KK-01-04-009-011b
देवैः सर्वैरहं ब्रह्मन्प्रेषितोऽस्मि तवान्तिकम् ।	KK-01-04-009-012a
त्वद्धितं त्वद्धितैरुक्तं शृणु वाक्यं द्विजोत्तम ॥'	KK-01-04-009-012b
अभिधत्से ह यद्वाचा रुरो दुःखान्न तन्मृषा ।	KK-01-04-009-013a
न तु मर्त्यस्य धर्मात्मन्नायुरस्ति गतायुषः ॥	KK-01-04-009-013b
गतायुरेषा कृपणा गन्धर्वाप्सरसोः सुता ।	KK-01-04-009-014a
तस्माच्छोके मनस्तात मा कृथास्त्वं कथंचन ॥	KK-01-04-009-014b
उपायश्चात्र विहितः पूर्वं देवैर्महात्मभिः ।	KK-01-04-009-015a
तं यदीच्छसि कर्तुं त्वं प्राप्स्यसीह प्रमद्वराम् ॥	KK-01-04-009-015b
रुरुरुवाच ।	KK-01-04-009-016
क उपायः कृतो देवैर्बूहि तत्त्वेन खेचर ।	KK-01-04-009-016a
करिष्येऽहं तथा श्रुत्वा त्रातुमर्हति मां भवान् ॥	KK-01-04-009-016b
देवेदूत उवाच ।	KK-01-04-009-017
आयुषोऽर्धं प्रयच्छ त्वं कन्यायै भृगुनन्दन ।	KK-01-04-009-017a
एवमुत्थास्यति रुरो तव भार्या प्रयद्वरा ॥	KK-01-04-009-017b
रुरुरुवाच ।	KK-01-04-009-018
आयुषोऽर्धं प्रयच्छामि कन्यायै खेचरोत्तम ।	KK-01-04-009-018a
शृङ्गाररूपाभरणा समुत्तिष्ठतु मे प्रिया ॥	KK-01-04-009-018b
सौतिरुवाच ।	KK-01-04-009-019
ततो गन्धर्वराजश्च देवदूतश्च सत्तमौ ।	KK-01-04-009-019a
धर्मराजमुपेत्येदं वचनं प्रत्यभाषताम् ॥	KK-01-04-009-019b
धर्मराजायुषोऽर्धेन रुरोर्भार्या प्रमद्वरा ।	KK-01-04-009-020a
समुत्तिष्ठतु कल्याणी मृतैवं यदि मन्यसे ॥	KK-01-04-009-020b
धर्मराज उवाच ।	KK-01-04-009-021
प्रमद्वरा रुरोर्भार्या देवदूत यदीच्छसि ।	KK-01-04-009-021a
उत्तिष्ठत्वायुषोऽर्धेन रुरोरेव समन्विता ॥	KK-01-04-009-021b
सौतिरुवाच ।	KK-01-04-009-022
एवमुक्ते ततः कन्या सोदतिष्ठत्प्रमद्वरा ।	KK-01-04-009-022a
रुरोस्तस्यायुषोऽर्धेन सुप्तेव वरवर्णिनी ॥	KK-01-04-009-022b
एतद्दृष्टं भविष्ये हि रुरोरुत्तमतेजसः ।	KK-01-04-009-023a
आयुषोऽतिप्रवृद्धस्य भार्यार्थेऽर्धमलुप्यत ॥	KK-01-04-009-023b
तत इष्टेऽहनि तयोः पितरौ चक्रतुर्मुदा ।	KK-01-04-009-024a
विवाहं तौ च रेमाते परस्परहितैषिणौ ॥	KK-01-04-009-024b
स लब्ध्वा दुर्लभां भार्यां पद्मकिञ्जल्कसुप्रभाम् ।	KK-01-04-009-025a
व्रतं चक्रे विनाशाय जिह्मगानां धृतव्रतः ॥	KK-01-04-009-025b
स दृष्ट्वा जिह्मगान्सर्वांस्तीव्रकोपसमन्वितः ।	KK-01-04-009-026a
अभिहन्ति यथासत्त्वं गृह्य प्रहरणं सदा ॥	KK-01-04-009-026b
स कदाचिद्वनं विप्रो रुरुरभ्यागमन्महत् ।	KK-01-04-009-027a
शयानं तत्र चापश्यड्डुण्डुभं वयसान्वितम् ॥	KK-01-04-009-027b
तत उद्यम्य दण्डं स कालदण्डोपमं तदा ।	KK-01-04-009-028a
जिघांसुः कुपितो विप्रस्तमुवाचाथ डुण्डुभः ॥	KK-01-04-009-028b
नापराध्यामि ते किंचिदहमद्य तपोधन ।	KK-01-04-009-029a
संरम्भाच्च किमर्थं मामभिहंसि रुषान्वितः ॥ ॥	KK-01-04-009-029b
	
	
रुरुरुवाच ।	
मम प्राणसमा भार्या दष्टासीद्भुजगेन ह ।	KK-01-04-010-001a
तत्र मे समयो घोर आत्मनोरग वै कृतः ॥	KK-01-04-010-001c
भुजंगं वै सदा हन्यां यं यं पश्येयमित्युत ।	KK-01-04-010-002a
ततोऽहं त्वां जिघांसामि जीवितेनाद्य मोक्ष्यसे ॥	KK-01-04-010-002c
डुण्डुभ उवाच ।	KK-01-04-010-003
अन्ये ते भुजगा ब्रह्मन्ये दश्न्तीह मानवान् ।	KK-01-04-010-003a
डुण्डुभानहिगन्धेन न त्वं हिंसितुमर्हसि ॥	KK-01-04-010-003c
एकानर्थान्पृथग्धर्मानेकदुःखान्पृथक्सुखान् ।	KK-01-04-010-004a
डुण्डुभान्धर्मविद्भूत्वा न त्वं हिंसितुमर्हसि ॥	KK-01-04-010-004a
सौतिरुवाच ।	KK-01-04-010-005
इति श्रुत्वा वचस्तस्य डुण्डुभस्य रुरुस्तदा ।	KK-01-04-010-005a
नावधीद्भयसंविग्नमृषिं मत्त्वाऽथ डुण्डुभम् ॥	KK-01-04-010-005a
उवाच चैनं भगवान्रुरुः संशमयन्निव ।	KK-01-04-010-006a
केन त्वं भुजग ब्रूहि कोऽसीमां विक्रियां गतः ॥	KK-01-04-010-006a
डुण्डुभ उवाच ।	KK-01-04-010-007
अहं पुरा रुरो नाम्ना ऋषिरासं सहस्रपात् ।	KK-01-04-010-007a
सोऽहं शापेन विप्रस्य भुजगत्वमुपागतः ॥	KK-01-04-010-007a
रुरुरुवाच ।	KK-01-04-010-008
किमर्थं शप्तवान्कुद्धो द्विजस्त्वां भुजगोत्तम ।	KK-01-04-010-008a
कियन्तं चैव कालं ते वपुरेतद्भविष्यसि ॥ ॥	KK-01-04-010-008a
	
रुरुरुवाच ।	
मम प्राणसमा भार्या दष्टासीद्भुजगेन ह ।	KK-01-04-010-001a
तत्र मे समयो घोर आत्मनोरग वै कृतः ॥	KK-01-04-010-001c
भुजंगं वै सदा हन्यां यं यं पश्येयमित्युत ।	KK-01-04-010-002a
ततोऽहं त्वां जिघांसामि जीवितेनाद्य मोक्ष्यसे ॥	KK-01-04-010-002c
डुण्डुभ उवाच ।	KK-01-04-010-003
अन्ये ते भुजगा ब्रह्मन्ये दश्न्तीह मानवान् ।	KK-01-04-010-003a
डुण्डुभानहिगन्धेन न त्वं हिंसितुमर्हसि ॥	KK-01-04-010-003c
एकानर्थान्पृथग्धर्मानेकदुःखान्पृथक्सुखान् ।	KK-01-04-010-004a
डुण्डुभान्धर्मविद्भूत्वा न त्वं हिंसितुमर्हसि ॥	KK-01-04-010-004a
सौतिरुवाच ।	KK-01-04-010-005
इति श्रुत्वा वचस्तस्य डुण्डुभस्य रुरुस्तदा ।	KK-01-04-010-005a
नावधीद्भयसंविग्नमृषिं मत्त्वाऽथ डुण्डुभम् ॥	KK-01-04-010-005a
उवाच चैनं भगवान्रुरुः संशमयन्निव ।	KK-01-04-010-006a
केन त्वं भुजग ब्रूहि कोऽसीमां विक्रियां गतः ॥	KK-01-04-010-006a
डुण्डुभ उवाच ।	KK-01-04-010-007
अहं पुरा रुरो नाम्ना ऋषिरासं सहस्रपात् ।	KK-01-04-010-007a
सोऽहं शापेन विप्रस्य भुजगत्वमुपागतः ॥	KK-01-04-010-007a
रुरुरुवाच ।	KK-01-04-010-008
किमर्थं शप्तवान्कुद्धो द्विजस्त्वां भुजगोत्तम ।	KK-01-04-010-008a
कियन्तं चैव कालं ते वपुरेतद्भविष्यसि ॥ ॥	KK-01-04-010-008a
	
डुण्डुभ उवाच ।	
सखा बभूव मे पूर्वं खगमो नाम वै द्विजः ।	KK-01-04-011-001a
भृशं संशितवाक्तात तपोबलसमन्वितः ॥	KK-01-04-011-001b
स मया क्रीडता बाल्ये कृत्वा तार्णं भुजंगमम् ।	KK-01-04-011-002a
अग्निहोत्रे प्रसक्तस्तु भीषितः प्रमुमोह वै ॥	KK-01-04-011-002b
लब्ध्वा स च पुनः संज्ञां मामुवाच तपोधनः ।	KK-01-04-011-003a
निर्दहन्निव कोपेन सत्यवाक्संशितव्रतः ॥	KK-01-04-011-003b
यथावीर्यस्त्वया सर्पः कृतोऽयं मद्बिभीषया ।	KK-01-04-011-004a
तथावीर्यो भुजंगस्त्वं मम शापाद्भविष्यसि ॥	KK-01-04-011-004b
तस्याहं तपसो वीर्यं जानन्नासं तपोधन ।	KK-01-04-011-005a
भृशमुद्विग्नहृदयस्तमवोचमहं तदा ॥	KK-01-04-011-005b
प्रणतः संभ्रमाच्चैव प्राञ्जलिः पुरतः स्थितः ।	KK-01-04-011-006a
सखेति हसतेदं ते नर्मार्थं वै कृतं मया ॥	KK-01-04-011-006b
क्षन्तुमर्हसि मे ब्रह्मञ्शापोऽयं विनिवर्त्यताम् ।	KK-01-04-011-007a
सोऽथ मामब्रवीद्दृष्ट्वा भृशमुद्विग्नचेतसम् ॥	KK-01-04-011-007b
मुहुरुष्णं विनिःश्वस्य सुसंभ्रान्तस्तपोधनः ।	KK-01-04-011-008a
नानृतं वै मया प्रोक्तं भवितेदं कथंचन ॥	KK-01-04-011-008b
यत्तु वक्ष्यामि ते वाक्यं शृणु तन्मे तपोधन ।	KK-01-04-011-009a
श्रुत्वा च हृदि ते वाक्यमिदमस्तु सदाऽनघ ॥	KK-01-04-011-009b
उत्पत्स्यति रुरुर्नाम प्रमतेरात्मजः शुचिः ।	KK-01-04-011-010a
तं दृष्ट्वा शापमोक्षस्ते भविता नचिरादिव ।	KK-01-04-011-010b
एवमुक्तस्तु तेनाहमुरगत्वमवाप्तवान् ॥'	KK-01-04-011-010c
स त्वं रुरुरिति ख्यातः प्रमतेरात्मजोऽपि च ।	KK-01-04-011-011a
स्वरूपं प्रतिपद्याहमद्य वक्ष्यामि ते हितम् ॥	KK-01-04-011-011b
सौतिरुवाच ।	KK-01-04-011-012
स डौण्डुभं परित्यज्य रूपं विप्रर्षभस्तदा ।	KK-01-04-011-012a
स्वरूपं भास्वरं भूयः प्रतिपेदे महायशाः ॥	KK-01-04-011-012b
इदं चोवाच वचनं रुरुमप्रतिमौजसम् ।	KK-01-04-011-013a
अहिंसा परमो धर्मः सर्वप्राणभृतां वर ॥	KK-01-04-011-013b
तस्मात्प्राणभृतः सर्वान्न हिंस्याद्ब्राह्मणः क्वचित् ।	KK-01-04-011-014a
ब्राह्मणः सौम्य एवेह भवतीति परा श्रुतिः ॥	KK-01-04-011-014b
वेदवेदाङ्गविन्नाम सर्वभूताभयप्रदः ।	KK-01-04-011-015a
अहिंसा सत्यवचनं क्षमा चेति विनिश्चितम् ॥	KK-01-04-011-015b
ब्राह्मणस्य परो धर्मो वेदानां धारणापि च ।	KK-01-04-011-016a
क्षत्रियस्य हि यो धर्मः स नेहेष्येत वै तव ॥	KK-01-04-011-016b
दण्डधारणमुग्रत्वं प्रजानां परिपालनम् ।	KK-01-04-011-017a
तदिदं क्षत्रियस्यासीत्कर्म वै शृणु मे रुरो ॥	KK-01-04-011-017b
जनमेजयस्य यज्ञेऽस्मिन्सर्पाणां हिंसनं पुरा ।	KK-01-04-011-018a
परित्राणं च भीतानां सर्पाणां ब्राह्मणादपि ॥	KK-01-04-011-018b
तपोवीर्यबलोपेताद्वेदवेदाङ्गपारगात् ।	KK-01-04-011-019a
आस्तीकाद्द्विजमुख्याद्वै सर्पसत्रे द्विजोत्तम ॥ ॥	KK-01-04-011-019b
रुरुरुवाच ।	
कथं हिंसितवान्सर्पान्स राजा जनमेजयः ।	KK-01-04-012-001a
सर्पा वा हिंसितास्तत्र किमर्थं द्विजसत्तम ॥	KK-01-04-012-001b
किमर्थं मोक्षिताश्चैव पन्नगास्तेन धीमता ।	KK-01-04-012-002a
आस्तीकेन द्विजश्रेष्ठ श्रोतुमिच्छाम्यशेषतः ॥	KK-01-04-012-002b
ऋषिरुवाच ।	KK-01-04-012-003
श्रोष्यसि त्वं रुरो सर्वमास्तीकचरितं महत् ।	KK-01-04-012-003a
ब्राह्मणानां कथयतां त्वरावान्गमने ह्यहम् ॥	KK-01-04-012-003b
सौतिरुवाच ।	KK-01-04-012-004
`इत्युक्त्वान्तर्हिते योगात्तस्मिन्नृषिवरे प्रभौ ।	KK-01-04-012-004a
संभ्रमाविष्टहृदयो रुरुर्मेने तदद्भुतम् ॥'	KK-01-04-012-004b
बलं परममास्थाय पर्यधावत्समन्ततः ।	KK-01-04-012-005a
तमृषिं नष्टमन्विच्छन्संश्रान्तो न्यपतद्भुवि ॥	KK-01-04-012-005b
स मोहं परमं गत्वा नष्टसंज्ञ इवाभवत् ।	KK-01-04-012-006a
तदृषेर्वचनं तथ्यं चिन्तयानः पुनःपुनः ॥	KK-01-04-012-006b
लब्धसंज्ञो रुरुश्चायात्तदाचख्यौ पितुस्तदा ।	KK-01-04-012-007a
पित्रे तु सर्वमाख्याय डुण्डुभस्य वचोऽर्थवत् ॥	KK-01-04-012-007b
अपृच्छत्पितरं भूयः सोस्तीकस्य वचस्तदा ।	KK-01-04-012-008a
आख्यापयत्तदाऽऽख्यानं डुण्डुभेनाथ कीर्तितम् ॥	KK-01-04-012-008b
तत्कीर्त्यमानं भगवञ्श्रोतुमिच्छामि तत्त्वतः ।'	KK-01-04-012-009a
पिता चास्य तदाख्यानं पृष्टः सर्वं न्यवेदयत् ॥ ॥	KK-01-04-012-009b
रुरुरुवाच ।	
कथं हिंसितवान्सर्पान्स राजा जनमेजयः ।	KK-01-04-012-001a
सर्पा वा हिंसितास्तत्र किमर्थं द्विजसत्तम ॥	KK-01-04-012-001b
किमर्थं मोक्षिताश्चैव पन्नगास्तेन धीमता ।	KK-01-04-012-002a
आस्तीकेन द्विजश्रेष्ठ श्रोतुमिच्छाम्यशेषतः ॥	KK-01-04-012-002b
ऋषिरुवाच ।	KK-01-04-012-003
श्रोष्यसि त्वं रुरो सर्वमास्तीकचरितं महत् ।	KK-01-04-012-003a
ब्राह्मणानां कथयतां त्वरावान्गमने ह्यहम् ॥	KK-01-04-012-003b
सौतिरुवाच ।	KK-01-04-012-004
`इत्युक्त्वान्तर्हिते योगात्तस्मिन्नृषिवरे प्रभौ ।	KK-01-04-012-004a
संभ्रमाविष्टहृदयो रुरुर्मेने तदद्भुतम् ॥'	KK-01-04-012-004b
बलं परममास्थाय पर्यधावत्समन्ततः ।	KK-01-04-012-005a
तमृषिं नष्टमन्विच्छन्संश्रान्तो न्यपतद्भुवि ॥	KK-01-04-012-005b
स मोहं परमं गत्वा नष्टसंज्ञ इवाभवत् ।	KK-01-04-012-006a
तदृषेर्वचनं तथ्यं चिन्तयानः पुनःपुनः ॥	KK-01-04-012-006b
लब्धसंज्ञो रुरुश्चायात्तदाचख्यौ पितुस्तदा ।	KK-01-04-012-007a
पित्रे तु सर्वमाख्याय डुण्डुभस्य वचोऽर्थवत् ॥	KK-01-04-012-007b
अपृच्छत्पितरं भूयः सोस्तीकस्य वचस्तदा ।	KK-01-04-012-008a
आख्यापयत्तदाऽऽख्यानं डुण्डुभेनाथ कीर्तितम् ॥	KK-01-04-012-008b
तत्कीर्त्यमानं भगवञ्श्रोतुमिच्छामि तत्त्वतः ।'	KK-01-04-012-009a
पिता चास्य तदाख्यानं पृष्टः सर्वं न्यवेदयत् ॥ ॥	KK-01-04-012-009b
शौनक उवाच ।	
किमर्थं राजशार्दूलः स राजा जनमेजयः ।	KK-01-05-013-001a
सर्पसत्रेण सर्पाणां गतोऽन्तं तद्वदस्व मे ॥	KK-01-05-013-001b
निखिलेन यथातत्त्वं सौते सर्वमशेषतः ।	KK-01-05-013-002a
आस्तीकश्च द्विजश्रेष्ठः किमर्थं जपतां वरः ॥	KK-01-05-013-002b
मोक्षयामास भुजगान्प्रदीप्ताद्वसुरेतसः ।	KK-01-05-013-003a
कस्य पुत्रः स राजासीत्सर्पसत्रं य आहरत् ॥	KK-01-05-013-003b
स च द्विजातिप्रवरः कस्य पुत्रोऽभिधत्स्व मे ।	KK-01-05-013-004a
सौतिरुवाच ।	
महदाक्यानमास्तीकं यथैतत्प्रोच्यते द्विज ॥	KK-01-05-013-004b
सर्वमेतदशेषेण शृणु मे वदतां वर ।	KK-01-05-013-005a
शौनक उवाच ।	
श्रोतुमिच्छाम्यशेषेण कथामेतां मनोरमाम् ॥	KK-01-05-013-005b
आस्तीकस्य पुराणर्षेर्ब्राह्मणस्य यशस्विनः ।	KK-01-05-013-006a
सौतिरुवाच ।	
इतिहासमिमं विप्राः पुराणं परिचक्षते ॥	KK-01-05-013-006b
कृष्णद्वैपायनप्रोक्तं नैमिषारण्यवासिषु ।	KK-01-05-013-007a
पूर्वं प्रचोदितः सूतः पिता मे लोमहर्षणः ॥	KK-01-05-013-007b
शिष्यो व्यासस्य मेधावी ब्राह्मणेष्विदमुक्तवान् ।	KK-01-05-013-008a
तस्मादहमुपश्रुत्य प्रवक्ष्यामि यथातथम् ॥	KK-01-05-013-008b
इदमास्तीकमाख्यानं तुभ्यं शौनक पृच्छते ।	KK-01-05-013-009a
कथयिष्याम्यशेषेण सर्वपापप्रणाशनम् ॥	KK-01-05-013-009b
आस्तीकस्य पिता ह्यासीत्प्रजापतिसमः प्रभुः ।	KK-01-05-013-010a
ब्रह्मचारी यताहारस्तपस्युग्रे रतः सदा ॥	KK-01-05-013-010b
जरत्कारुरिति ख्यात ऊर्ध्वरेता महातपाः ।	KK-01-05-013-011a
यायावराणां प्रवरो धर्मज्ञः संशितव्रतः ॥	KK-01-05-013-011b
स कदाचिन्महाभागस्तपोबलसमन्वितः ।	KK-01-05-013-012a
चचार पृथिवीं सर्वां यत्रसायंगृहो मुनिः ॥	KK-01-05-013-012b
तीर्थेषु च समाप्लावं कुर्वन्नटति सर्वशः ।	KK-01-05-013-013a
चरन्दीक्षां महातेजा दुश्चरामकृतात्मभिः ॥	KK-01-05-013-013b
वायुभक्षो निराहारः शुष्यन्ननिमिषो मुनिः ।	KK-01-05-013-014a
इतस्ततः परिचरन्दीप्तपावकसप्रभः ॥	KK-01-05-013-014b
अटमानः कदाचित्स्वान्स ददर्श पितामहान् ।	KK-01-05-013-015a
लम्बमानान्महागर्ते पादैरूर्ध्वैरवाङ्मुखान् ॥	KK-01-05-013-015b
तानब्रवीत्स दृष्ट्वै जरत्कारुः पितामहान् ।	KK-01-05-013-016a
के भवन्तोऽवलम्बन्ते गर्ते ह्यस्मिन्नधोमुखाः ॥	KK-01-05-013-016b
वीरणस्तम्भके लग्नाः सर्वतः परिभक्षिते ।	KK-01-05-013-017a
मूषकेन निगूढेन गर्तेऽस्मिन्नित्यवासिना ॥	KK-01-05-013-017b
पितर ऊचुः ।	
यायावरा नाम वयमृषयः संशितव्रताः ।	KK-01-05-013-018a
संतानप्रक्षयाद्ब्रह्मन्नधो गच्छाम मेदिनीम् ॥	KK-01-05-013-018b
अस्माकं संततिस्त्वेको जरत्कारुरिति स्मृतः ।	KK-01-05-013-019a
मन्दभाग्योऽल्पभाग्यानां तप एकं समास्थितः ॥	KK-01-05-013-019b
न स पुत्राञ्जनयितुं दारान्मूढश्चिकीर्षति ।	KK-01-05-013-020a
तेन लम्बामहे गर्ते संतानस्य क्षयादिह ॥	KK-01-05-013-020b
अनाथास्तेन नाथेन यथा दुष्कृतिनस्तथा ।	KK-01-05-013-021a
येषां तु संततिर्नास्ति मर्त्यलोके सुखावहा ॥	KK-01-05-013-021b
न ते लभन्ते वसतिं स्वर्गे पुण्यकृतोऽपि हि ।'	KK-01-05-013-022a
कस्त्वं बन्धुरिवास्माकमनुशोचसि सत्तम ॥	KK-01-05-013-022b
ज्ञातुमिच्छामहे ब्रह्मन्को भवानिह नः स्थितः ।	KK-01-05-013-023a
किमर्थं चैव नः शोच्याननुशोचसि सत्तम ॥	KK-01-05-013-023b
जरत्कारुरुवाच ।	
मम पूर्वे भवन्तो वै पितरः सपितामहाः ।	KK-01-05-013-024a
ब्रूत किं करवाण्यद्य जरत्कारुरहं स्वयम् ॥	KK-01-05-013-024b
पितर ऊचुः ।	
यतस्व यत्नवांस्तात संतानाय कुलस्य नः ।	KK-01-05-013-025a
आत्मनोऽर्थेऽस्मदर्थे च धर्म इत्येव वा विभो ॥	KK-01-05-013-025b
न हि धर्मफलैस्तात न तपोऽभिः सुसंचितैः ।	KK-01-05-013-026a
तां गतिं प्राप्नुवन्तीह पुत्रिणो यां व्रजन्ति वै ॥	KK-01-05-013-026b
तद्दारग्रहणे यत्नं संतत्यां च मनः कुरु ।	KK-01-05-013-027a
पुत्रकास्मन्नियोगात्त्वमेतन्नः परमं हितम् ॥	KK-01-05-013-027b
जरत्कारुरुवाच ।	
न दारान्वै करिष्येऽहं न धनं जीवितार्थतः ।	KK-01-05-013-028a
भवतां तु हितार्थाय करिष्ये दारसंग्रहम् ॥	KK-01-05-013-028b
समयेन च कर्ताऽहमनेन विधिपूर्वकम् ।	KK-01-05-013-029a
तथा यद्युपलप्स्यामि करिष्ये नान्यथा ह्यहम् ॥	KK-01-05-013-029b
सनाम्नी या भवित्री मे दित्सिता चैव बन्धुभिः ।	KK-01-05-013-030a
भैक्ष्यवत्तामहं कन्यामुपयंस्ये विधानतः ॥	KK-01-05-013-030b
दरिद्राय हि मे भार्यां को दास्यति विशेषतः ।	KK-01-05-013-031a
प्रतिग्रहीष्ये भिक्षां तु यदि कश्चित्प्रदास्यति ॥	KK-01-05-013-031b
एवं दारक्रियाहेतोः प्रयतिष्ये पितामहाः ।	KK-01-05-013-032a
अनेन विधिना शश्वन्न करिष्येऽहमन्यथा ॥	KK-01-05-013-032b
तत्र चोत्पत्स्यते जन्तुर्भवतां तारणाय वै ।	KK-01-05-013-033a
शाश्वतं स्थानमासाद्य मोदन्तां पितरो मम ॥ ॥	KK-01-05-013-033b
सौतिरुवाच ।	
ततो निवेशाय तदा स विप्रः संशितव्रतः ।	KK-01-05-014-001a
महीं चचार दारार्थी न च दारानविन्दत ॥	KK-01-05-014-001b
स कदाचिद्वनं गत्वा विप्रः पितृवचः स्मरन् ।	KK-01-05-014-002a
चुक्रोश कन्याभिक्षार्थी तिस्रो वाचः शनैरिव ॥	KK-01-05-014-002b
तं वासुकिः प्रत्यगृह्णादुद्यम्य भगिनीं तदा ।	KK-01-05-014-003a
न स तां प्रतिजग्राह न सनाम्नीति चिन्तयन् ॥	KK-01-05-014-003b
सनाम्नीं चोद्यतां भार्यां गृह्णीयामिति तस्य हि ।	KK-01-05-014-004a
मनो निविष्टमभवज्जरत्कारोर्महात्मनः ॥	KK-01-05-014-004b
तमुवाच महाप्राज्ञो जरत्कारुर्महातपाः ।	KK-01-05-014-005a
किंनाम्नी भगिनीयं ते ब्रूहि सत्यं भुजंगम ॥	KK-01-05-014-005b
वासुकिरुवाच ।	KK-01-05-014-006
जरत्कारो जरत्कारुः स्वसेयमनुजा मम ।	KK-01-05-014-006a
प्रतिगृह्णीष्व भार्यार्थे मया दत्तां सुमध्यमाम् ।	KK-01-05-014-006b
त्वदर्थं रक्षिता पूर्वं प्रतीच्छेमां द्विजोत्तम ॥	KK-01-05-014-006c
सौतिरुवाच ।	KK-01-05-014-007
एवमुक्त्वा ततः प्रादाद्भार्यार्थे वरवर्णिनीम् ।	KK-01-05-014-007a
स च तां प्रतिजग्राह विधिदृष्टेन कर्मणा ॥ ॥	KK-01-05-014-007b
सौतिरुवाच ।	KK-01-05-015-001
मात्रा हि भुजगाः शप्ताः पूर्वं ब्रह्मविदां वर ।	KK-01-05-015-001a
जनमेजयस्य वो यज्ञे धक्ष्यत्यनिलसारथिः ॥	KK-01-05-015-001b
तस्य शापस्य शान्त्यर्थं प्रददौ पन्नगोत्तमः ।	KK-01-05-015-002a
स्वसारमृषये तस्मै सुव्रताय महात्मने ॥	KK-01-05-015-002b
स च तां प्रतिजग्राह विधिदृष्टेन कर्मणा ।	KK-01-05-015-003a
आस्तीको नाम पुत्रश्च तस्यां जज्ञे महामनाः ॥	KK-01-05-015-003b
तपस्वी च महात्मा च वेदवेदाङ्गपारगः ।	KK-01-05-015-004a
समः सर्वस्य लोकस्य पितृमातृभयापहः ॥	KK-01-05-015-004b
अथ दीर्घस्य कालस्य पाण्डवेयो नराधिपः ।	KK-01-05-015-005a
आजहार महायज्ञं सर्पसत्रमिति श्रुतिः ॥	KK-01-05-015-005b
तस्मिन्प्रवृत्ते सत्रे तु सर्पाणामन्तकाय वै ।	KK-01-05-015-006a
मोचयामास ताञ्शापादास्तीकः सुमहातपाः ॥	KK-01-05-015-006b
भ्रातॄंश्च मातुलांश्चैव तथैवान्यान्स पन्नगान् ।	KK-01-05-015-007a
पितॄंश्च तारयामास संतत्या तपसा तथा ॥	KK-01-05-015-007b
व्रतैश्च विविधैर्ब्रह्मन्स्वाध्यायैश्चानृणोऽभवत् ।	KK-01-05-015-008a
देवांश्च तर्पयामास यज्ञैर्विविधदक्षिणैः ॥	KK-01-05-015-008b
ऋषींश्च ब्रह्मचर्येम सन्तत्या च पितामहान् ।	KK-01-05-015-009a
अपहृत्य गुरं भारं पितॄणां संशितव्रतः ॥	KK-01-05-015-009b
जरत्कारुर्गतः स्वर्गं सहितः स्वैः पितामहैः ।	KK-01-05-015-010a
आस्तीकं च सुतं प्राप्य धर्मं चानुत्तमं मुनिः ॥	KK-01-05-015-010b
जरत्कारुः सुमहता कालेन स्वर्गमेयिवान् ।	KK-01-05-015-011a
एतदाख्यानमास्तीकं यथावत्कथितं मया ।	KK-01-05-015-011b
प्रब्रूहि भृगुशार्दूल किमन्यत्कथयामि ते ॥ ॥	KK-01-05-015-011c
शौनक उवाच ।	
सौते त्वं कथयस्वेमां विस्तरेण कथां पुनः ।	KK-01-05-016-001a
आस्तीकस्य कवेःसाधोः शुश्रूषा परमा हि नः ॥	KK-01-05-016-001b
मधुरं कथ्यते सौम्य श्लक्ष्णाक्षरपदं त्वया ।	KK-01-05-016-002a
प्रीयामहे भृशं तात पितेवेदं प्रभाषसे ॥	KK-01-05-016-002b
अस्मच्छुश्रूषणे नित्यं पिता हि निरतस्तव ।	KK-01-05-016-003a
आचष्टैतद्यथाऽऽख्यानं पिता ते त्वं तथा वद ॥	KK-01-05-016-003b
सौतिरुवाच ।	KK-01-05-016-004
आयुष्मन्निदमाख्यानमास्तीकं कथयामि ते ।	KK-01-05-016-004a
यथाश्रुतं कथयतः सकाशाद्वै पितुर्मया ॥	KK-01-05-016-004b
पुरा देवयुगे ब्रह्मन्प्रजापतिसुते शुभे ।	KK-01-05-016-005a
आस्तां भगिन्यौ रूपेण समुपेतेऽद्भुतेऽनघ ॥	KK-01-05-016-005b
ते भार्ये कश्यपस्यास्तां कद्रूश्च विनता च ह ।	KK-01-05-016-006a
प्रादात्ताभ्यां वरं प्रीतः प्रजापतिसमः पतिः ॥	KK-01-05-016-006b
कश्यपो धर्मपत्नीभ्यां मुदा परमया युतः ।	KK-01-05-016-007a
वरातिसर्गं श्रुत्वैवं कश्यपादुत्तमं च ते ॥	KK-01-05-016-007b
हर्षादप्रतिमां प्रीतिं प्रापतुः स्म वरस्त्रियौ ।	KK-01-05-016-008a
वव्रे कद्रूः सुतान्नागान्सहस्रं तुल्यवर्चसः ॥	KK-01-05-016-008b
द्वौ पुत्रौ विनता वव्रे कद्रूपुत्राधिकौ बले ।	KK-01-05-016-009a
तेजसा वपुषा चैव विक्रमेणाधिकौ च तौ ॥	KK-01-05-016-009b
तस्यै भर्ता वरं प्रादादीदृशौ ते भविष्यतः ।	KK-01-05-016-010a
एवमस्त्विति तं चाह कश्यपं विनता तदा ॥	KK-01-05-016-010b
यथावत्प्रार्थितं लब्ध्वा वरं तुष्टाभवत्तदा ।	KK-01-05-016-011a
कृतकृत्या तु विनता लब्ध्वा वीर्याधिकौ सुतौ ॥	KK-01-05-016-011b
कद्रूश्च लब्ध्वा पुत्राणां सहस्रं तुल्यवर्चसाम् ।	KK-01-05-016-012a
धार्यौ प्रयत्नतो गर्भावित्युक्त्वा स महातपाः ॥	KK-01-05-016-012b
ते भार्ये वरसंतुष्टे कश्यपो वनमाविशत् ।	KK-01-05-016-013a
सौतुरिवाच ।	
कालेन महता कद्रूरण्डानां दशतीर्दश ॥	KK-01-05-016-013b
जनयामास विप्रेन्द्र द्वे चाण्डे विनता तदा ।	KK-01-05-016-014a
तयोरण्डानि निदधुः प्रहृष्टाः परिचारिकाः ॥	KK-01-05-016-014b
सोपस्वेदेषु भाण्डेषु पञ्चवर्षशतानि च ।	KK-01-05-016-015a
ततः पञ्चशते काले कद्रूपुत्रा विनिःसृताः ॥	KK-01-05-016-015b
अण्डाभ्यां विनतायास्तु मिथुनं न व्यदृश्यत ।	KK-01-05-016-016a
ततः पुत्रार्थिनी देवी व्रीडिता च तपस्विनी ॥	KK-01-05-016-016b
अण्डं बिभेद विनता तत्र पुत्रमपश्यत ।	KK-01-05-016-017a
पूर्वार्धकायसंपन्नमितरेणाप्रकाशता ॥	KK-01-05-016-017b
स पुत्रः क्रोधसंरब्धः शशापैनामिति श्रुतिः ।	KK-01-05-016-018a
योऽहमेवं कृतो मातस्त्वया लोभपरीतया ॥	KK-01-05-016-018b
शरीरेणासमग्रेण तस्माद्दासी भविष्यसि ।	KK-01-05-016-019a
पञ्च वर्षशतान्यस्या यया विस्पर्धसे सह ॥	KK-01-05-016-019b
एष च त्वां सुतो मातर्दासीत्वान्मोचयिष्यति ।	KK-01-05-016-020a
यद्येनमपि मातस्त्वं मामिवाण्डविभेदनात् ॥	KK-01-05-016-020b
न करिष्यस्यनङ्गं वा व्यङ्गं वापि तपस्विनम् ।	KK-01-05-016-021a
प्रतिपालयितव्यस्ते जन्मकालोऽस्य धीरया ॥	KK-01-05-016-021b
विशिष्टं बलमीप्सन्त्या पञ्चवर्षशतात्परः ।	KK-01-05-016-022a
एवं शप्त्वा ततः पुत्रो विनतामन्तरिक्षगः ॥	KK-01-05-016-022b
अरुणोऽदृश्यत ब्रह्मन्प्रभातसमये तदा ।	KK-01-05-016-023a
उद्यन्नथ सहस्रांशुर्दृष्ट्वा तमरुणं प्रभुः ॥	KK-01-05-016-023b
स्वतेजसा प्रज्वलन्तमात्मनः समतेजसम् ।	KK-01-05-016-024a
सारथ्ये कल्पयामास प्रीयमाणस्तमोनुदः ॥	KK-01-05-016-024b
सोऽपि तं रथमारुह्य भानोरमिततेजसः ।	KK-01-05-016-025a
सर्वलोकप्रदीपस्य ह्यमरोऽप्यरुणोऽभवत् ॥'	KK-01-05-016-025b
गरुडोऽपि यथाकालं जज्ञे पन्नगभोजनः ।	KK-01-05-016-026a
स जातमात्रो विनतां परित्यज्य खमाविशत् ॥	KK-01-05-016-026b
आदास्यन्नात्मनो भोज्यमन्नं विहितमस्य यत् ।	KK-01-05-016-027a
विधात्रा भृगुशार्दूल क्षुधितः पतगेश्वरः ॥ ॥	KK-01-05-016-027b
सौतिरुवाच ।	KK-01-05-017-001
एतस्मिन्नेव काले तु भगिन्यौ ते तपोधन ।	KK-01-05-017-001a
अपश्यतां समायान्तमुच्चैः श्रवसमन्तिकात् ॥	KK-01-05-017-001b
यं तु देवगणाः सर्वे हृष्टरूपमपूजयन् ।	KK-01-05-017-002a
मथ्यमानेऽमृते जातमश्वरत्नमनुत्तमम् ॥	KK-01-05-017-002b
अमोघबलमश्वानामुत्तमं जविनां वरम् ।	KK-01-05-017-003a
श्रीमन्तमजरं दिव्यं सर्वलक्षणपूजितम् ॥	KK-01-05-017-003b
शौनक उवाच ।	KK-01-05-017-004
कथं तदमृतं देवैर्मथितं क्व च शंस मे ।	KK-01-05-017-004a
कारणं चात्र मथने संजातममृतात्परम् ॥'	KK-01-05-017-004b
यत्र जज्ञे महावीर्यः सोऽश्वराजो महाद्युतिः ॥	KK-01-05-017-004c
सौतिरुवाच ।	KK-01-05-017-005
ज्वलन्तमचलं मेरुं तेजोराशिमनुत्तमम् ।	KK-01-05-017-005a
आक्षिपन्तं प्रभां भानोः स्वशृङ्गैः काञ्चनोज्ज्वलैः ॥	KK-01-05-017-005b
कनकाभरणं चित्रं देवगन्धर्वसेवितम् ।	KK-01-05-017-006a
अप्रमेयमनाधृष्यमधर्मबहुलैर्जनैः ॥	KK-01-05-017-006b
व्यालैरावारितं घोरैर्दिव्यौषधिविदीपितम् ।	KK-01-05-017-007a
नाकमावृत्य तिष्ठन्तमुच्छ्रयेण महागिरिम् ॥	KK-01-05-017-007b
अगम्यं मनसाप्यन्यैर्नदीवृक्षसमन्वितम् ।	KK-01-05-017-008a
नानापतगसङ्घैश्च नादितं सुमनोहरैः ॥	KK-01-05-017-008b
तस्य शृङ्गमुपारुह्य बहुरत्नाचितं शुभम् ।	KK-01-05-017-009a
अनन्तकल्पमद्वन्द्वं सुराः सर्वे महौजसः ॥	KK-01-05-017-009b
ते मन्त्रयितुमारब्धास्तत्रासीना दिवौकसः ।	KK-01-05-017-010a
अमृताय समागम्य तपोनियमसंयुताः ॥	KK-01-05-017-010b
तत्र नारायणो देवो ब्रह्माणमिदमब्रवीत् ।	KK-01-05-017-011a
चिन्तयत्सु सुरेष्वेवं मन्त्रयत्सु च सर्वशः ॥	KK-01-05-017-011b
देवैरसुरसङ्घैश्च मथ्यतां कलशोदधिः ।	KK-01-05-017-012a
भविष्यत्यमृतं तत्र मथ्यमाने महोदधौ ॥	KK-01-05-017-012b
सर्वौषधीः समावाप्य सर्वरत्नानि चैव ह ।	KK-01-05-017-013a
मन्थध्वमुदधिं देवा वेत्स्यध्वममृतं ततः ॥ ॥	KK-01-05-017-013b
सौतिरुवाच ।	KK-01-05-018-001
ततोऽभ्रशिखराकारैर्गिरिशृङ्गैरलंकृतम् ।	KK-01-05-018-001a
मन्दरं पर्वतवरं लताजालसमाकुलम् ॥	KK-01-05-018-001b
नानाविहंगसंघुष्टं नानादंष्ट्रिसमाकुलम् ।	KK-01-05-018-002a
किंनरैरप्सरोभिश्च देवैरपि च सेवितम् ॥	KK-01-05-018-002b
एकादश सहस्राणि योजनानां समुच्छ्रितम् ।	KK-01-05-018-003a
अधोभूमेः सहस्रेषु तावत्स्वेव प्रतिष्ठितम् ॥	KK-01-05-018-003b
तमुद्धर्तुमशक्ता वै सर्वे देवगणास्तदा ।	KK-01-05-018-004a
विष्णुमासीनमभ्येत्य ब्रह्माणं चेदमब्रुवन् ॥	KK-01-05-018-004b
भवन्तावत्र कुरुतां बुद्धिं नैःश्रेयसीं पराम् ।	KK-01-05-018-005a
मन्दरोद्धरणे यत्नः क्रियतां च हिताय नः ॥	KK-01-05-018-005b
सौतिरुवाच ।	KK-01-05-018-006
तथेति चाब्रवीद्विष्णुर्ब्रह्मणा सह भार्गव ।	KK-01-05-018-006a
अचोदयदमेयात्मा फणीन्द्रं पद्मलोचनः ॥	KK-01-05-018-006b
ततोऽनन्तः समुत्थाय ब्रह्मणा परिचोदितः ।	KK-01-05-018-007a
नारायणेन चाप्युक्तस्तस्मिन्कर्मणि वीर्यवान् ॥	KK-01-05-018-007b
अथ पर्वतराजानं तमनन्तो महाबलः ।	KK-01-05-018-008a
उज्जहार बलाद्ब्रह्मन्सवनं सवनौकसम् ॥	KK-01-05-018-008b
ततस्तेन सुराः सार्धं समुद्रमुपतस्थिरे ।	KK-01-05-018-009a
तमूचुरमृतस्यार्थे निर्मथिष्यामहे जलम् ॥	KK-01-05-018-009b
अपांपतिरथोवाच ममाप्यंशो भवेत्ततः ।	KK-01-05-018-010a
सोढाऽस्मि विपुलं मर्दं मन्दरभ्रमणादिति ॥	KK-01-05-018-010b
ऊचुश्च कूर्मराजानमकूपारे सुरासुराः ।	KK-01-05-018-011a
अधिष्ठानं गिरेरस्य भवान्भवितुमर्हति ॥	KK-01-05-018-011b
कूर्मेण तु तथेत्युक्त्वा पृष्ठमस्य समर्पितम् ।	KK-01-05-018-012a
तं शैलं तस्य पृष्ठस्थं वज्रेणेन्द्रोऽभ्यपीडयत् ॥	KK-01-05-018-012b
मन्थानं मन्दरं कृत्वा तथा योक्रं च वासुकिम् ।	KK-01-05-018-013a
देवा मथितुमारब्धाः समुद्रं निधिमम्भसाम् ।	KK-01-05-018-013b
अमृतार्थे पुरा ब्रह्मंस्तथैवासुरदानवाः ॥	KK-01-05-018-014a
एकमन्तमुपाश्लिष्टा नागराज्ञो महासुराः ॥	KK-01-05-018-014b
विबुधाः सहिताः सर्वे यतः पुच्छं ततः स्थिताः ।	KK-01-05-018-015a
अनन्तो भगवान्देवो यतो नारायणः स्थितः ॥	KK-01-05-018-015b
वासुकेरग्रमाश्लिष्टा नागराज्ञो महासुराः' ।	KK-01-05-018-016a
शिर उत्क्षिप्य नागस्य पुनः पुनरवाक्षिपन् ॥	KK-01-05-018-016b
वासुकेरथ नागस्य सहसा क्षिप्यतोऽसुरैः ।	KK-01-05-018-017a
सधूमाः सार्चिषो वाता निष्पेतुरसकृन्मुखात् ॥	KK-01-05-018-017b
वासुकेर्मथ्यमानस्य निःसृतेन विषेण च ।	KK-01-05-018-018a
अभवन्मिश्रितं तोयं तदा भार्गवनन्दन ॥	KK-01-05-018-018b
मथनान्मन्दरेणाथ देवदानवबाहुभिः ।	KK-01-05-018-019a
विषं तीक्ष्णं समुद्भूतं हालाहलमिति श्रुतम् ॥	KK-01-05-018-019b
देवाश्च दानवाश्चैव दग्धाश्चैव विषेण ह ।	KK-01-05-018-020a
अपाक्रामंस्ततो भीता विषादमगमंस्तदा ॥	KK-01-05-018-020b
ब्रह्माणमब्रुवन्देवाः समेत्य मुनिपुंगवैः ।	KK-01-05-018-021a
मथ्यमानेऽमृते जातं विषं कालानलप्रभम् ॥	KK-01-05-018-021b
तेनैव तापिता लोकास्तस्य प्रतिकुरुष्वह ।	KK-01-05-018-022a
एवमुक्तस्तदा ब्रह्मा दध्यौ लोकेश्वरं हरम् ॥	KK-01-05-018-022b
त्र्यक्षं त्रिशूलिनं रुद्रे देवदेवमुमापतिम् ।	KK-01-05-018-023a
तदाऽथ चिन्तितो देवस्तज्ज्ञात्वा द्रुतमाययौ ॥	KK-01-05-018-023b
तस्याथ देवस्तत्सर्वमाचचक्षे प्रजापतिः ।	KK-01-05-018-024a
तच्छ्रुत्वा दवेदेवेशो लोकस्यास्य हितेप्सया ॥	KK-01-05-018-024b
अपिबत्तद्विषं रुद्रः कालानलसमप्रभम् ।	KK-01-05-018-025a
कण्ठे स्थापितवान्देवो लोकानां हितकाम्यया ॥	KK-01-05-018-025b
यस्मात्तु नीलता कण्ठे नीलकण्ठस्ततः स्मृतः ।	KK-01-05-018-026a
पीतमात्रे विषे तत्र रुद्रेणामिततेजसा ॥	KK-01-05-018-026b
देवाः प्रीताः पुनर्जग्मुश्चक्रुर्वै कर्म तत्तथा ।	KK-01-05-018-027a
मथ्यमानेऽमृतस्यार्थे भूयो वै देवदानवैः ॥	KK-01-05-018-027b
वासुकेरथ नागस्य सहसा क्षिप्यतोऽसुरैः ।	KK-01-05-018-028a
सधूमाः सार्चिषो वाता निष्पेतुरसकृन्मुखात् ॥'	KK-01-05-018-028b
ते धूमसङ्घाः संभूता मेघसङ्घाः सविद्युतः ।	KK-01-05-018-029a
अभ्यवर्षन्सुरगणाञ्श्रमसंतापकर्शितान् ॥	KK-01-05-018-029b
तस्माच्च गिरिकूटाग्रात्प्रच्युताः पुष्पवृष्टयः ।	KK-01-05-018-030a
सुरासुरगणान्सर्वान्समन्तात्समवाकिरन् ॥	KK-01-05-018-030b
बभूवात्र महान्नादो महामेघरवोपमः ।	KK-01-05-018-031a
उदधेर्मथ्यमानस्य मन्दरेण सुरासुरैः ॥	KK-01-05-018-031b
तत्र नानाजलचरा विनिष्पिष्टा महाद्रिणा ।	KK-01-05-018-032a
विलयं समुपाजग्मुः शतशो लवणाम्भसि ॥	KK-01-05-018-032b
वारुणानि च भूतानि विविधानि महीधरः ।	KK-01-05-018-033a
पातालतलवासीनि विलयं समुपानयत् ॥	KK-01-05-018-033b
तस्मिंश्च भ्राम्यमाणेऽद्रौ संघृष्यन्तः परस्परम् ।	KK-01-05-018-034a
न्यपतन्पतगोपेताः पर्वताग्रान्महाद्रुमाः ॥	KK-01-05-018-034b
तेषां संघर्षजश्चाग्निरर्चिर्भिः प्रज्वलन्मुहुः ।	KK-01-05-018-035a
विद्युद्भिरिव नीलाभ्रमावृणोन्मन्दरं गिरिम् ॥	KK-01-05-018-035b
ददाह कुञ्जरांस्तत्र सिंहांश्चैव विनिर्गतान् ।	KK-01-05-018-036a
विगतासूनि सर्वाणि सत्त्वानि विविधानि च ॥	KK-01-05-018-036b
तमग्निममरश्रेष्ठः प्रदहन्तमितस्ततः ।	KK-01-05-018-037a
वारिणा मेघजेनेन्द्रः शमयामास सर्वशः ॥	KK-01-05-018-037b
ततो नानाविधास्तत्र सुस्रुवुः सागराम्भसि ।	KK-01-05-018-038a
महाद्रुमाणां निर्यासा बहवश्चौषधीरसाः ॥	KK-01-05-018-038b
तेषाममृतवीर्याणां रसानां पयसैव च ।	KK-01-05-018-039a
अमरत्वं सुरा जग्मुः काञ्चनस्य च निःस्रवात् ॥	KK-01-05-018-039b
ततस्तस्य समुद्रस्य तञ्जातमुदकं पयः ।	KK-01-05-018-040a
रसोत्तमैर्विमिश्रं च ततः क्षीरादभूद्धृतम् ॥	KK-01-05-018-040b
ततो ब्रह्माणमासीनं देवा वरदमब्रुवन् ।	KK-01-05-018-041a
श्रान्ताः स्म सुभृशं ब्रह्मन्नोद्भवत्यमृतं च तत् ॥	KK-01-05-018-041b
ऋते नारायणं देवं सर्वेऽन्ये देवदानवाः ।	KK-01-05-018-042a
चिरारब्धमिदं चापि सागरस्यापि मन्थनम् ॥	KK-01-05-018-042b
ग्लानिरस्मान्समाविष्टा न चात्रामृतमत्थितम् ।	KK-01-05-018-043a
सौतिरुवाच ।	KK-01-05-018-043
देवानां वचनं श्रुत्वा ब्रह्मा लोकपितामहः' ॥	KK-01-05-018-043b
ततो नारायणं देवं वचनं चेदमब्रवीत् ।	KK-01-05-018-044a
विधत्स्वैषां बलं विष्णो भवानत्र परायणम् ॥	KK-01-05-018-044b
विष्णुरुवाच ।	KK-01-05-018-045
बलं ददामि सर्वेषां कर्मैतद्ये समास्थिताः ।	KK-01-05-018-045a
क्षोभ्यतां कलशः सर्वैमन्दरः परिवर्त्यताम् ॥	KK-01-05-018-045b
सौतिरुवाच ।	KK-01-05-018-046
नारायणवचः श्रुत्वा बलिनस्ते महोदधेः ।	KK-01-05-018-046a
तत्पयः सहिता भूयश्चक्रिरे भृशमाकुलम् ॥	KK-01-05-018-046b
तत्र पूर्वं विषं जातं तद्ब्रह्मवचनाच्छिवः ।	KK-01-05-018-047a
प्राग्रसल्लोकरक्षार्थं ततो ज्येष्ठा समुत्थिता ।	KK-01-05-018-047b
कृष्णरूपधरा देवी सर्वाभरणभूषिता ॥'	KK-01-05-018-047c
ततः शतसहस्रांशुर्मथ्यमानात्तु सागरात् ।	KK-01-05-018-048a
प्रसन्नात्मा समुत्पन्नः सोमः शीतांशुरुज्ज्वलः ॥	KK-01-05-018-048b
श्रीरनन्तरमुत्पन्ना घृतात्पाण्डुरवासिनी ।	KK-01-05-018-049a
सुरा देवी समुत्पन्ना तुरगः पाण्डुरस्तथा ॥	KK-01-05-018-049b
कौस्तुभस्तु मणिर्दिव्य उत्पन्नो घृतसंभवः ।	KK-01-05-018-050a
मरीचिविकचः श्रीमान्नारायणउरोगतः ॥	KK-01-05-018-050b
श्रीः सुरा चैव सोमश्च तुरगश्च मनोजवः ।	KK-01-05-018-051a
पारिजातश्च तत्रैव सुरभिश्च महामुने ।	KK-01-05-018-051b
जज्ञाते तौ तदा ब्रह्मन्सर्वकामफलप्रदौ ॥	KK-01-05-018-051c
ततो जज्ञे महाकायश्चतुर्दन्तो महागजः ।	KK-01-05-018-052a
कपिला कामवृक्षश्च कौस्तुभश्चाप्सरोगणः ।'	KK-01-05-018-052b
यतो देवास्ततो जग्मुरादित्यपथमाश्रिताः ॥	KK-01-05-018-052c
धन्वन्तरिस्ततो देवो वपुष्मानुदतिष्ठत ।	KK-01-05-018-053a
श्वेतं कमण्डलुं बिभ्रदमृतं यत्र तिष्ठति ॥	KK-01-05-018-053b
एतदत्यद्भुतं दृष्ट्वा दानवानां समुत्थितः ।	KK-01-05-018-054a
अमृतार्थे महान्नादो ममेदमिति जल्पताम् ॥	KK-01-05-018-054b
ततो नारायणो मायां मोहिनीं समुपाश्रितः ।	KK-01-05-018-055a
स्त्रीरूपमद्भुतं कृत्वा दानवानभिसंश्रितः ॥	KK-01-05-018-055b
ततस्तदमृतं तस्यै ददुस्ते मूढचेतसः ।	KK-01-05-018-056a
स्त्रियै दानवदैतेयाः सर्वे तद्गतमानसाः ॥	KK-01-05-018-056b
सा तु नारायणी माया धारयन्ती कमण्डलुम् ।	KK-01-05-018-057a
आस्यमानेषु दैत्येषु पङ्क्त्या च प्रति दानवैः ॥	KK-01-05-018-057b
देवानपाययद्देवी न दैत्यांस्ते च चुक्रुशुः ॥ ॥	KK-01-05-018-058ab
सौतिरुवाच ।	
अथावरणमुख्यानि नानाप्रहरणानि च ।	KK-01-05-019-001a
प्रगृह्याभ्यद्रवन्देवान्सहिता दैत्यदानवाः ॥	KK-01-05-019-001b
ततस्तदमृतं देवो विष्णुरादाय वीर्यवान् ।	KK-01-05-019-002a
जहार दानवेन्द्रेभ्यो नरेण सहितः प्रभुः ॥	KK-01-05-019-002b
ततो देवगणाः सर्वे पपुस्तदमृतं तदा ।	KK-01-05-019-003a
विष्णोः सकाशात्संप्राप्य संभ्रमे तुमुले सति ॥	KK-01-05-019-003b
पाययत्यमृतं देवान्हरौ बाहुबलान्नरः ।	KK-01-05-019-004a
निरोधयति चापेन दूरीकृत्य धनुर्धरान् ।	KK-01-05-019-004b
ये येऽमृतं पिबन्ति स्म ते ते युद्ध्यन्ति दानवैः;' ॥	KK-01-05-019-004c
ततः पिबत्सु तत्कालं देवेष्वमृतमीप्सितम् ।	KK-01-05-019-005a
राहुर्विबुधरूपेण दानवः प्रापिबत्तदा ॥	KK-01-05-019-005b
तस्य कण्ठमनुप्राप्ते दानवस्यामृते तदा ।	KK-01-05-019-006a
आख्यातं चन्द्रसूर्याभ्यां सुराणां हितकाम्यया ॥	KK-01-05-019-006b
ततो भगवता तस्य शिरश्छिन्नमलंकृतम् ।	KK-01-05-019-007a
चक्रायुधेन चक्रेण पिबतोऽमृतमोजसा ॥	KK-01-05-019-007b
तच्छैलशृह्गप्रतिमं  दानवस्य शिरो महत् ।	KK-01-05-019-008a
चक्रेणोत्कृत्तमपतच्चालयद्वसुधातलम् ॥'	KK-01-05-019-008b
चक्रच्छिन्नं खमुत्पत्य ननादातिभयंकरम् ।	KK-01-05-019-009a
तत्कबन्धं पपातास्य विस्फुरद्धरणीतले ॥	KK-01-05-019-009b
त्रयोदश सहस्राणि चतुरश्रं समन्ततः ।	KK-01-05-019-010a
सपर्वतवनद्वीपां दैत्यस्याकम्पयन्महीम् ॥	KK-01-05-019-010b
ततो वैरविनिर्बन्धः कृतो राहुमुखेन वै ।	KK-01-05-019-011a
शाश्वतश्चन्द्रसूर्याभ्यां ग्रसत्यद्यापि चैव तौ ॥	KK-01-05-019-011b
विहाय भगवांश्चापि स्त्रीरूपमतुलं हरिः ।	KK-01-05-019-012a
नानाप्रहरणैर्भीमैर्दानवान्समकम्पयत् ॥	KK-01-05-019-012b
ततः प्रवृत्तः संग्रामः समीपे लवणाम्भसः ।	KK-01-05-019-013a
सुराणामसुराणां च सर्वघोरतरो महान् ॥	KK-01-05-019-013b
प्रासाश्च विपुलास्तीक्ष्णा न्यपतन्त सहस्रशः ।	KK-01-05-019-014a
तोमराश्च सुतीक्ष्णाग्राः शस्त्राणि विविधानि च ॥	KK-01-05-019-014b
ततोऽसुराश्चक्रभिन्ना वमन्तो रुधिरं बहु ।	KK-01-05-019-015a
असिशक्तिगदारुग्णा निपेतुर्धरणीतले ॥	KK-01-05-019-015b
छिन्नानि पट्टिशैश्चैव शिरांसि युधि दारुणैः ।	KK-01-05-019-016a
तप्तकाञ्चनमालीनि निपेतुरनिशं तदा ॥	KK-01-05-019-016b
रुधिरेणानुलिप्ताङ्गा निहताश्च महासुराः ।	KK-01-05-019-017a
अद्रीणामिव कूटानि धातुरक्तानि शेरते ॥	KK-01-05-019-017b
हाहाकारः समभवत्तत्र तत्र सहस्रशः ।	KK-01-05-019-018a
अन्योन्यंछिन्दतां शस्त्रैरादित्ये लोहितायति ॥	KK-01-05-019-018b
परिंघैरायसैस्तीक्ष्णैः सन्निकर्षे च मुष्टिभिः ।	KK-01-05-019-019a
निघ्नतां समरेऽन्योन्यं शब्दो दिवमिवास्पृशत् ॥	KK-01-05-019-019b
छिन्धिभिन्धि प्रधाव त्वं पातयाभिसरेति च ।	KK-01-05-019-020a
व्यश्रूयन्त महाघोराः शब्दास्तत्र समन्ततः ॥	KK-01-05-019-020b
एवं सुतुमुले युद्धे वर्तमाने महाभये ।	KK-01-05-019-021a
नरनारायणौ देवौ समाजग्मतुराहवम् ॥	KK-01-05-019-021b
तत्र दिव्यं धनुर्दृष्ट्वा नरस्य भगवानपि ।	KK-01-05-019-022a
चिन्तयामास तच्चक्रं विष्णुर्दानवसूदनम् ॥	KK-01-05-019-022b
ततोऽम्बराच्चिन्तितमात्रमागतं महाप्रभं चक्रममित्रतापनम् ।	KK-01-05-019-023a
विभावसोस्तुल्यमकुण्ठमण्डलं सुदर्शनं संयति भीमदर्शनम् ॥	KK-01-05-019-023b
तदागतं ज्वलितहुताशनप्रभं भयंकरं करिकरबाहुरच्युतः ।	KK-01-05-019-024a
मुमोच वै प्रबलवदुग्रवेगवान्महाप्रभं परनगरावदारणम् ॥	KK-01-05-019-024b
तदन्तकज्वलनसमानवर्चसं पुनःपुनर्न्यपतत वेगवत्तदा ।	KK-01-05-019-025a
विदारयद्दितिदनुजान्सहस्रशः करेरितं पुरुषवरेण संयुगे ॥	KK-01-05-019-025b
दहत्क्वचिज्ज्वलन इवावलेलिहत्प्रसह्य तानसुरगणान्न्यकृन्तत ।	KK-01-05-019-026a
प्रवेरितं वियति मुहुः क्षितौ तथा पपौ रणे रुधिरमथो पिशाचवत् ॥	KK-01-05-019-026b
तथाऽसुरा गिरिभिरदीनचेतसो मुहुर्मुहुः सुरगणमार्दयंस्तदा ।	KK-01-05-019-027a
महाबला विगलितमेघवर्चसः सहस्रशो गगनमभिप्रपद्यह ॥	KK-01-05-019-027b
अथाम्बराद्भयजननाः प्रपेदिरे सपादपा बहुविधमेघरूपिणः ।	KK-01-05-019-028a
महाद्रयः परिगलिताग्रसानवः परस्परं द्रुतमभिहत्य सस्वनाः ॥	KK-01-05-019-028b
ततो मही प्रविचलिता सकानना महाद्रिपाताभिहता समन्ततः ।	KK-01-05-019-029a
परस्परं भृशमभिगर्जतां मुहू रणाजिरे भृशमभिसंप्रवर्तिते ॥	KK-01-05-019-029b
नरस्ततो वरकनकाग्रभूषणैर्महेषुभिर्गगनपथं समावृणोत् ।	KK-01-05-019-030a
विदारयन्गिरिशिखराणि पत्रिभिर्महाभयेऽसुरगणविग्रहे तदा ॥	KK-01-05-019-030b
ततो महीं लवणजलं च सागरं महासुराः प्रविविशुरर्दिताः सुरैः ।	KK-01-05-019-031a
वियद्गतं ज्वलितहुताशनप्रभं सुदर्शनं परिकुपितं निशाम्य ते ॥	KK-01-05-019-031b
ततः सुरैर्विजयमवाप्य मन्दरः स्वमेव देशं गमितः सुपूजितः ।	KK-01-05-019-032a
विनाद्य खं दिवमपि चैव सर्वशस्ततो गताः सलिलधरा यथागतम् ॥	KK-01-05-019-032b
ततोऽमृतं सुनिहितमेव चक्रिरे सुराः पुरां मुदमभिगम्य पुष्कलाम् ।	KK-01-05-019-033a
ददो च तं निधिममृतस्य रक्षितुं किरीटिने बलभिदथामरैः सह ॥ ॥	KK-01-05-019-033b
सौतिरुवाच ।	KK-01-05-020-001
एतत्ते कथितं सर्वममृतं मथितं यथा ।	KK-01-05-020-001a
यत्र सोऽश्वः समुत्पन्नः श्रीमानतुलविक्रमः ॥	KK-01-05-020-001b
तं निशाम्य तदा कद्रूर्विनतामिदमब्रवीत् ।	KK-01-05-020-002a
उच्चैःश्रवा हि किंवर्णो भद्रे प्रब्रूहि मा चिरम् ॥	KK-01-05-020-002b
विनतोवाच ।	KK-01-05-020-003
श्वेत एवाश्वराजोऽयं किं वा त्वं मन्यसे शुभे ।	KK-01-05-020-003a
ब्रूहि वर्णं त्वमप्यस्य ततोऽत्र विपणावहे ॥	KK-01-05-020-003b
कद्रूरुवाच ।	KK-01-05-020-004
कृष्णवालमहं मन्ये हयमेनं शुचिस्मिते ।	KK-01-05-020-004a
एहि सार्धं मया दीव्य दासीभावाय भामिनि ॥	KK-01-05-020-004b
सौतिरुवाच ।	KK-01-05-020-005
एवं ते समयं कृत्वा दासीभावाय वै मिथः ।	KK-01-05-020-005a
जग्मतुः स्वगृहानेव श्वो द्रक्ष्याव इति स्म ह ॥	KK-01-05-020-005b
ततः पुत्रसहस्रं तु कद्रूर्जिह्मं चिकीर्षती ।	KK-01-05-020-006a
आज्ञापयामास तदा वाला भूत्वाऽञ्जनप्रभाः ॥	KK-01-05-020-006b
आविशध्वं हयं क्षिप्रं दासी न स्यामहं यथा ।	KK-01-05-020-007a
नावपद्यन्त ये वाक्यं ताञ्शशाप भुजंगमान् ॥	KK-01-05-020-007b
सर्पसत्रे वर्तमाने पावको वः प्रधक्ष्यति ।	KK-01-05-020-008a
जनमेजयस्य राजर्षेः पाण्डवेयस्य धीमतः ॥	KK-01-05-020-008b
शापमेनं तु शुश्राव स्वयमेव पितामहः ।	KK-01-05-020-009a
अतिक्रूरं समुत्सृष्टं कद्र्वा दैवादतीव हि ॥	KK-01-05-020-009b
सार्धं देवगणैः सर्वैर्वाचं तामन्वमोदत ।	KK-01-05-020-010a
बहुत्वं प्रेक्ष्य सर्पाणां प्रजानां हितकाम्यया ॥	KK-01-05-020-010b
तिग्मवीर्यविषा ह्येते दन्दशूका महाबलाः ।	KK-01-05-020-011a
तेषां तीक्ष्णविषत्वाद्धि प्रजानां च हिताय च ॥	KK-01-05-020-011b
युक्तं मात्रा कृतं तेषां परपीडोपसर्पिणाम् ।	KK-01-05-020-012a
अन्येषामपि सत्त्वानां नित्यं दोषपरास्तु ये ॥	KK-01-05-020-012b
तेषां प्राणान्तिको दण्डो दैवेन विनिपात्यते ।	KK-01-05-020-013a
एवं संभाष्य देवस्तु पूज्य कद्रूं च तां तदा ॥	KK-01-05-020-013b
आहूय कश्यपं देव इदं वचनमब्रवीत् ।	KK-01-05-020-014a
यदेते दन्दशूकाश्च सर्पा जातास्त्वयानघ ॥	KK-01-05-020-014b
विषोल्बणा महाभोगा मात्रा शप्ताः परंतप ।	KK-01-05-020-015a
तत्र मन्युस्त्वया तात न कर्तव्यः कथंचन ॥	KK-01-05-020-015b
दृष्टं पुरातनं ह्येतद्यज्ञे सर्पविनाशनम् ।	KK-01-05-020-016a
इत्युक्त्वा सृष्टिकृद्देवस्तं प्रसाद्य प्रजापतिम् ।	KK-01-05-020-016b
प्रादाद्विषहरीं विद्यां कश्यपाय महात्मने ॥	KK-01-05-020-016c
एवं शप्तेषु नागेषु कद्र्वातु द्विजसत्तम ।	KK-01-05-020-017a
अद्विग्नः शापतस्तस्याः कद्रूं कर्कोटकोऽब्रवीत् ॥	KK-01-05-020-017b
मातरं परमप्रीतस्तथा भुजगसत्तमः ।	KK-01-05-020-018a
आविश्य वाजिनं मुख्यं बालो भूत्वाञ्जनप्रभः ॥	KK-01-05-020-018b
दर्शयिष्यामि तत्राहमात्मानं काममाश्वस ।	KK-01-05-020-019a
एवमस्त्विति सा पुत्रं प्रत्युवाच यशस्विनी' ॥ ॥	KK-01-05-020-019b
सौतिरुवाच ।	KK-01-05-021-001
ततो रजन्यां व्युष्टायां प्रभातेऽभ्युदिते रवौ ।	KK-01-05-021-001a
कद्रूश्च विनता चैव भगिन्यौ ते तपोधन ॥	KK-01-05-021-001b
अमर्षिते सुसंरब्धे दास्ये कृतपणे तदा ।	KK-01-05-021-002a
सागरस्य परं पारं वेलावनविभूषितम् ।'	KK-01-05-021-002b
जग्मतुस्तुरगं द्रष्टुमुच्चैःश्रवसमन्तिकात् ॥	KK-01-05-021-002c
ददृशातेऽथ ते तत्र समुद्रं निधिमम्भसाम् ।	KK-01-05-021-003a
महान्तमुदकागाधं क्षोभ्यमाणं महास्वनम् ॥	KK-01-05-021-003b
तिमिंगिलझषाकीर्णं मकरैरावृतं तथा ।	KK-01-05-021-004a
सत्वैश्च बहुसाहस्रैर्नानारूपैः समावृतम् ॥	KK-01-05-021-004b
भीषणैर्विकृतैरन्यैर्घोरैर्जलचरैस्तथा ।	KK-01-05-021-005a
उग्रैर्नित्यमनाधृष्यं कूर्मग्राहसमाकुलम् ॥	KK-01-05-021-005b
आकरं सर्वरत्नानामालयं वरुणस्य च ।	KK-01-05-021-006a
नागानामालयं रम्यमुत्तमं सरितां पतिम् ॥	KK-01-05-021-006b
पातालज्वलनावासमसुराणां च बान्धवम् ।	KK-01-05-021-007a
भयंकरं च सत्त्वानां पयसां निधिमर्णवम् ॥	KK-01-05-021-007b
शुभं दिव्यममर्त्यानाममृतस्याकरं परम् ।	KK-01-05-021-008a
अप्रमेयमचिन्त्यं च सुपुण्यजलमद्भुतम् ॥	KK-01-05-021-008b
घोरं जलचरारावरौद्रं भैरवनिःस्वनम् ।	KK-01-05-021-009a
गम्भीरावर्तकलिलं सर्वभूतभयंकरम् ॥	KK-01-05-021-009b
वेलादोलानिलचलं क्षोभोद्वेगसमुच्छ्रितम् ।	KK-01-05-021-010a
वीचीहस्तैः प्रचलितैर्नृत्यन्तमिव सर्वतः ॥	KK-01-05-021-010b
चन्द्रवृद्धिक्षयवशादुद्वृत्तोर्मिसमाकुलम् ।	KK-01-05-021-011a
पाञ्चजन्यस्य जननं रत्नाकरमनुत्तमम् ॥	KK-01-05-021-011b
गां विन्दता भगवता गोविन्देनामितौजसा ।	KK-01-05-021-012a
वराहरूपिणा चान्तर्विक्षोभितजलाविलम् ॥	KK-01-05-021-012b
ब्रह्मर्षिणा व्रतवता वर्षाणां शतमत्रिणा ।	KK-01-05-021-013a
अनासादितगाधं च पातालतलमव्ययम् ॥	KK-01-05-021-013b
अध्यात्मयोगनिद्रां च पद्मनाभस्य सेवतः ।	KK-01-05-021-014a
युगादिकालशयनं विष्णोरमिततेजसः ॥	KK-01-05-021-014b
वज्रपातनसंत्रस्तमैनाकस्याभयप्रदम् ।	KK-01-05-021-015a
डिम्बाहवार्दितानां च असुराणां परायणम् ॥	KK-01-05-021-015b
बडवामुखदीप्ताग्नेस्तोयहव्यप्रदं शिवम् ।	KK-01-05-021-016a
अगाधपारं विस्तीर्णमप्रमेयं सरित्पतिम् ॥	KK-01-05-021-016b
महानदीभिर्बह्वीभिः स्पर्धयेव सहस्रशः ।	KK-01-05-021-017a
अभिसार्यमाणमनिशं ददृशाते महार्णवम् ।	KK-01-05-021-017b
आपूर्यमाणमत्यर्थं नृत्यमानमिवोर्मिभिः ॥	KK-01-05-021-017c
गम्भीरं तिमिमकरोग्रसंकुलं तं गर्जन्तं जलचररावरौद्रनादैः ।	KK-01-05-021-018a
विस्तीर्णं ददृशतुरम्बरप्रकाशंतेऽगाधंनिधिमुरुमम्भसामनन्तम् ॥ 	KK-01-05-021-018b
	
सौतिरुवाच ।	KK-01-05-022-001
नागाश्च संविदं कृत्वा कर्तव्यमिति तद्वचः ।	KK-01-05-022-001a
निःस्नेहा वै दहेन्माता असंप्राप्तमनोरथा ॥	KK-01-05-022-001b
प्रसन्ना मोक्षयेदस्मांस्तस्माच्छापाच्च भामिनी ।	KK-01-05-022-002a
कृष्णं पुच्छं करिष्यामस्तुरगस्य न संशयः ॥	KK-01-05-022-002b
इति निश्चित्य ते तस्य कृष्णा वाला इव स्थिताः ।	KK-01-05-022-003a
एतस्मिन्नन्तरे ते तु सपत्न्यौ पणिते तदा ॥	KK-01-05-022-003b
ततस्ते पणितं कृत्वा भगिन्यौ द्विजसत्तम ।	KK-01-05-022-004a
जग्मतुः परया प्रीत्या परं पारं महोदधेः ॥	KK-01-05-022-004b
कद्रूश्च विनता चैव दाक्षायण्यौ विहायसा ।	KK-01-05-022-005a
आलोकयन्त्यावक्षोभ्यं समुद्रं निधिमम्भसाम् ॥	KK-01-05-022-005b
वायुनाऽतीव सहसा क्षोभ्यमाणं महास्वनम् ।	KK-01-05-022-006a
तिमिंगिलसमाकीर्णं मकरैरावृतं तथा ॥	KK-01-05-022-006b
संयुतं बहुसाहस्रैः सत्वैर्नानाविधैरपि ।	KK-01-05-022-007a
घोरर्घोरमनाधृष्यं गम्भीरमतिभैरवम् ॥	KK-01-05-022-007b
आकरं सर्वरत्नानामालयं वरुणस्य च ।	KK-01-05-022-008a
नागानामालयं चापि सुरम्यं सरितां पतिम् ॥	KK-01-05-022-008b
पातालज्वलनावासमसुराणां तथालयम् ।	KK-01-05-022-009a
भयंकराणां सत्त्वानां पयसो निधिमव्ययम् ॥	KK-01-05-022-009b
शुभ्रं दिव्यममर्त्यानाममृतस्याकरं परम् ।	KK-01-05-022-010a
अप्रमेयमचिन्त्यं च सुपुण्यजलसंमितम् ॥	KK-01-05-022-010b
महानदीभिर्बह्वीभिस्तत्र तत्र सहस्रशः ।	KK-01-05-022-011a
आपूर्यमाणमत्यर्थं नृत्यन्तमिव चोर्मिभिः ॥	KK-01-05-022-011b
इत्येवं तरलतरोर्मिसंकुलं ते गम्भीरं विकसितमम्बरप्रकाशम् ।	KK-01-05-022-012a
पातालज्वलनशिखाविदीपिताङ्गं गर्जन्तं द्रुतमभिजग्मतुस्ततस्ते ॥ ॥	KK-01-05-022-012b
सौतिरुवाच ।	
तं समुद्रमतिक्रम्य कद्रूर्विनतया सह ।	KK-01-05-023-001a
न्यपतत्तुरगाभ्याशे न चिरादिव शीघ्रगा ॥	KK-01-05-023-001b
ततस्ते तं हयश्रेष्ठं ददृशाते महाजवम् ।	KK-01-05-023-002a
शशाङ्ककिरणप्रख्यं कालवालमुभे तदा ॥	KK-01-05-023-002b
निशाम्य च बहून्वालान्कृष्णान्पुच्छसमाश्रितान् ।	KK-01-05-023-003a
विषण्णरूपां विनतां कद्रूर्दास्ये न्ययोजयत् ॥	KK-01-05-023-003b
ततः सा विनता तस्मिन्पणितेन पराजिता ।	KK-01-05-023-004a
अभवद्दुःखसंतप्ता दासीभावं समास्थिता ॥	KK-01-05-023-004b
एतस्मिन्नन्तरे चापि गरुडः काल आगते ।	KK-01-05-023-005a
विना मात्रा महातेजा विदार्याण्डमजायत ॥	KK-01-05-023-005b
महासत्त्वबलोपेतः सर्वा विद्योतयन्दिशः ।	KK-01-05-023-006a
कामरूपः कामगमः कामवीर्यो विहंगमः ॥	KK-01-05-023-006b
अग्निराशिरिवोद्भासन्समिद्धोऽतिभयंकरः ।	KK-01-05-023-007a
विद्युद्विस्पष्टपिङ्गाक्षो युगान्ताग्निसमप्रभः ॥	KK-01-05-023-007b
प्रवृद्धः सहसा पक्षी महाकायो नभोगतः ।	KK-01-05-023-008a
घोरो घोरस्वनो रौद्रो वह्निरौर्व इवापरः ॥	KK-01-05-023-008b
तं दृष्ट्वा शरणं जग्मुर्देवाः सर्वे विभावसुम् ।	KK-01-05-023-009a
प्रणिपत्याब्रुवंश्चैनमासीनं विश्वरूपिणम् ॥	KK-01-05-023-009b
अग्ने मा त्वं प्रवर्धिष्ठाः कच्चिन्नो न दिधक्षसि ।	KK-01-05-023-010a
असौ हि राशिः सुमहान्समिद्धस्तव सर्पति ॥	KK-01-05-023-010b
अग्निरुवाच ।	
नैतदेवं यथा यूयं मन्यध्वमसुरार्दनाः ।	KK-01-05-023-011a
गरुडो बलवानेष मम तुल्यश्च तेजसा ॥	KK-01-05-023-011b
जातः परमतेजस्वी विनतानन्दवर्धनः ।	KK-01-05-023-012a
तेजोराशिमिमं दृष्ट्वा युष्मान्मोहः समाविशत् ॥	KK-01-05-023-012b
नागक्षयकरश्चै काश्यपेयो महाबलः ।	KK-01-05-023-013a
देवानां च हिते युक्तस्त्वहितो दैत्यरक्षसाम् ॥	KK-01-05-023-013b
न भीः कार्या कथं चात्र पश्यध्वं सहिता मया ।	KK-01-05-023-014a
सौतिरुवाच ।	
एवमुक्तास्तदा गत्वा गरुडं वाग्भिरस्तुवन् ॥	KK-01-05-023-014b
ते दूरादभ्युपेत्यैनं देवाः सर्षिगणास्तदा ।	KK-01-05-023-015a
देवा ऊचुः ।	
त्वमृषिस्त्वं महाभागस्त्वं देवः पतगेश्वरः ॥	KK-01-05-023-015b
त्वं प्रभुस्तपनः सूर्यः परमेष्ठी प्रजापतिः ।	KK-01-05-023-016a
त्वमिन्द्रस्त्वं हयमुखस्त्वं शर्वस्त्वं जगत्पतिः ॥	KK-01-05-023-016b
त्वं मुखं पद्मजो विप्रस्त्वमग्निः पवनस्तथा ।	KK-01-05-023-017a
त्वं हि धाता विधाता च त्वं विष्णुः सुरसत्तमः ॥	KK-01-05-023-017b
त्वं महानभिभूः शश्वदमृतं त्वं महद्यशः ।	KK-01-05-023-018a
त्वं प्रभास्त्वमभिप्रेतं त्वं नस्त्राणमनुत्तमम् ॥	KK-01-05-023-018b
`त्वं गतिः सततं त्वत्तः कथं नः प्राप्नुयाद्भयम् ।'	KK-01-05-023-019a
बलोर्मिमान्साधुरदीनसत्त्वः समृद्धिमान्दुर्विषहस्त्वमेव ।	KK-01-05-023-019b
त्वत्तः सृतं सर्वमहीनकीर्ते ह्यनागतं चोपगतं च सर्वम् ॥	KK-01-05-023-019c
त्वमुत्तमः सर्वमिदं चराचरं गभस्तिभिर्भानुरिवावभाससे ।	KK-01-05-023-020a
समाक्षिपन्भानुमतः प्रभां मुहुस्त्वमन्तकः सर्वमिदं ध्रुवाध्रुवम् ॥	KK-01-05-023-020b
दिवाकरः परिकुपितो यथा दहेत्प्रजास्तथा दहसि हुताशनप्रभ ।	KK-01-05-023-021a
भयंकरः प्रलय इवाग्निरुत्थितो विनाशयन्युगपरिवर्तनान्तकृत् ॥	KK-01-05-023-021b
खगेश्वरं शरणमुपागता वयं महौजसं ज्वलनसमानवर्चसम् ।	KK-01-05-023-022a
तडित्प्रभं वितिमिरमभ्रगोचरं महाबलं गरुडमुपेत्य खेचरम् ॥	KK-01-05-023-022b
परावरं वरदमजय्यविक्रमं तवौजस सर्वमिदं प्रतापितम् ।	KK-01-05-023-023a
जगत्प्रभो तप्तसुवर्णवर्चसा त्वं पाहि सर्वांश्च सुरान्महात्मनः ॥	KK-01-05-023-023b
भयान्विता नभसि विमानगामिनो विमानिता विपथगतिं प्रयान्ति ते ।	KK-01-05-023-024a
ऋषेः सुतस्त्वमसि दयावतः प्रभो महात्मनः खगवर कश्यपस्य ह ॥	KK-01-05-023-024b
स मा क्रुधः कुरु जगतो दयां परां त्वमीश्वरः प्रशममुपैहि पाहि नः ।	KK-01-05-023-025a
महाशनिस्फुरितसमस्वनेन ते दिशोऽम्बरं त्रिदिवमियं च मेदिनी ॥	KK-01-05-023-025b
चलन्ति नः खग हृदयानि चानिशं निगृह्यतां वपुरिदमग्निसन्निभम् ।	KK-01-05-023-026a
तव द्युतिं कुपितकृतान्तसन्निभां निशाम्य नश्चलति मनोऽव्यवस्थितम् ।	KK-01-05-023-026b
प्रसीद नः पतगपते प्रयाचतां शिवश्च नो भव भगवन्सुखावहः ॥	KK-01-05-023-026c
सौतिरुवाच ।	
एवं स्तुतः सुपर्णस्तु देवैः सर्षिगणैस्तदा ।	KK-01-05-023-027a
तेजसः प्रतिसंहारमात्मनः स चकार ह ॥ ॥	KK-01-05-023-027b
सौतिरुवाच ।	KK-01-05-024-001
स श्रुत्वाऽथात्मनो देहं सुपर्णः प्रेक्ष्य च स्वयम् ।	KK-01-05-024-001a
शरीरप्रतिसंहारमात्मनः संप्रचक्रमे ॥	KK-01-05-024-001b
सुपर्ण उवाच ।	KK-01-05-024-002
न मे सर्वाणि भूतानि विभियुर्देहदर्शनात् ।	KK-01-05-024-002a
भीमरूपात्समुद्विग्रास्तस्मात्तेजस्तु संहरे ॥	KK-01-05-024-002b
सौतिरुवाच ।	KK-01-05-024-003
ततः कामगमः पक्षी कामवीर्यो विहंगमः ।	KK-01-05-024-003a
अरुणं चात्मनः पृष्ठमारोप्य स पितुर्गृहात् ॥	KK-01-05-024-003b
मातुरन्तिकमागच्छत्परं तीरं महोदधेः ।	KK-01-05-024-004a
तत्रारुणश्च निक्षिप्तो पुरोदेशे महाद्युतेः ॥	KK-01-05-024-004b
सूर्यस्तेजोभिरत्युग्रैर्लोकान्दग्धुमना यदा ।	KK-01-05-024-005a
रुरुरुवाच ।	KK-01-05-024-005
किमर्थं भगवान्सूर्यो लोकान्दग्धुमनास्तदा ॥	KK-01-05-024-005b
किमस्यापहृतं देवैर्येनेमं मन्युराविशत् ।	KK-01-05-024-006a
प्रमतिरुवाच ।	KK-01-05-024-006
चन्द्रार्काभ्यां यदा राहुराख्यातो ह्यमृतं पिबन् ॥	KK-01-05-024-006b
वैरानुबन्धं कृतवांश्चन्द्रादित्यौ तदाऽनघ ।	KK-01-05-024-007a
बाध्यमानं ग्रहेणाथ ह्यादित्यं मन्युराविशत् ॥	KK-01-05-024-007b
सुरार्थाय समुत्पन्नो रोषो राहोस्तु मां प्रति ।	KK-01-05-024-008a
बह्वनर्थकरं पापमेकोऽहं समवाप्नुयाम् ॥	KK-01-05-024-008b
सहाय एव कार्येषु न च कृच्छ्रेषु दृश्यते ।	KK-01-05-024-009a
पश्यन्ति ग्रस्यमानं मां सहन्ते वै दिवौकसः ॥	KK-01-05-024-009b
तस्माल्लोकविनाशार्थं ह्यवतिष्ठे न संशयः ।	KK-01-05-024-010a
एवं कृतमतिः सूर्यो ह्यस्तमभ्यगमद्गिरिम् ॥	KK-01-05-024-010b
तस्माल्लोकविनाशाय संतापयत भास्करः ।	KK-01-05-024-011a
ततो देवानुपागम्य प्रोचुरेवं महर्षयः ॥	KK-01-05-024-011b
अद्यार्धरात्रसमये सर्वलोकभयावहः ।	KK-01-05-024-012a
उत्पत्स्यते महान्दाहस्त्रैलोक्यस्य विनाशनः ॥	KK-01-05-024-012b
ततो देवाः सर्षिगणा उपगम्य पितामहम् ।	KK-01-05-024-013a
अब्रुवन्किमिवेहाद्य महद्दाहकृतं भयम् ॥	KK-01-05-024-013b
न तावद्दृश्यते सूर्यः क्षयोऽयं प्रतिभाति च ।	KK-01-05-024-014a
उदिते भगवन्भानौ कथनेतद्भविष्यति ॥	KK-01-05-024-014b
पितामह उवाच ।	KK-01-05-024-015
एष लोकविनाशाय रविरुद्यन्तुमुद्यतः ।	KK-01-05-024-015a
दृश्यन्नेव हि लोकान्स भस्मराशीकरिष्यति ॥	KK-01-05-024-015b
तस्य प्रतिविधानं च विहितं पूर्वमेव हि ।	KK-01-05-024-016a
कश्यपस्य सुतो धीमानरुणेत्यभिविश्रुतः ॥	KK-01-05-024-016b
महाकायो महातेजाः स स्थास्यति पुरो रवेः ।	KK-01-05-024-017a
करिष्यति च सारथ्यं तेजश्चास्य हरिष्यति ॥	KK-01-05-024-017b
लोकानां स्वस्ति चैवं स्यादृषीणां च दिवौकसाम् ।	KK-01-05-024-018a
प्रमतिरुवाच ।	KK-01-05-024-018
ततः पितामहाज्ञातः सर्वं चक्रे तदाऽरुणः ॥	KK-01-05-024-018b
उदितश्चैव सविता ह्यरुणेन समावृतः ।	KK-01-05-024-019a
एतत्ते सर्वमाख्यातं यत्सूर्यं मन्युराविशत् ॥	KK-01-05-024-019b
अरुणश्च यथैवास्य सारथ्यमकरोत्प्रभुः ।	KK-01-05-024-020a
भूय एवापरं प्रश्नं शृणु पूर्वमुदाहृतम् ॥ ॥	KK-01-05-024-020b
सौतिरुवाच ।	KK-01-05-025-001
ततः कामगमः पक्षी महावीर्यो महाबलः ।	KK-01-05-025-001a
मातुरन्तिकमागच्छत्परं पारं महोदधेः ॥	KK-01-05-025-001b
यत्र सा विनता तस्मिन्पणितेन पराजिता ।	KK-01-05-025-002a
अतीव दुःखसंतप्ता दासीभावमुपागता ॥	KK-01-05-025-002b
ततः कदाचिद्विनतां प्रणतां पुत्रसन्निधौ ।	KK-01-05-025-003a
काले चाहूय वचनं कद्रूरिदमभाषत ॥	KK-01-05-025-003b
नागानामालयं भद्रे सुरम्यं चारुदर्शनम् ।	KK-01-05-025-004a
समुद्रकुक्षावेकान्ते तत्र मां विनते नय ॥	KK-01-05-025-004b
सौतिरुवाच ।	KK-01-05-025-005
ततः सुपर्णमाता तामवहत्सर्पमातरम् ।	KK-01-05-025-005a
पन्नगान्गरुडश्चापि मातुर्वचनचोदितः ॥	KK-01-05-025-005b
स सूर्यमभितो याति वैनतेयो विहंगमः ।	KK-01-05-025-006a
सूर्यरश्मिप्रतप्ताश्च मूर्च्छिताः पन्नगाऽभवन् ॥	KK-01-05-025-006b
तदवस्थान्सुतान्दृष्ट्वा कद्रूः शक्रमथास्तुवत् ।	KK-01-05-025-007a
नमस्ते सर्वदेवेश नमस्ते बलसूदन ॥	KK-01-05-025-007b
नमुचिघ्न नमस्तेऽस्तु सहस्राक्ष शचीपते ।	KK-01-05-025-008a
सर्पाणां सूर्यतप्तानां वारिणा त्वं प्लवो भव ॥	KK-01-05-025-008b
त्वमेव परमं त्राणमस्माकममरोत्तम ।	KK-01-05-025-009a
ईशो असि पयः स्रष्टुं त्वमनल्पं पुरंदर ॥	KK-01-05-025-009b
त्वमेव मेघस्त्वं वायुस्त्वमग्निर्विद्युतोऽम्बरे ।	KK-01-05-025-010a
त्वमभ्रगणविक्षेप्ता त्वामेवाहुर्महाघनम् ॥	KK-01-05-025-010b
त्वं वज्रमतुलं घोरं घोषवांस्त्वं बलाहकः ।	KK-01-05-025-011a
स्रष्टा त्वमेव लोकानां संहर्ता चापराजितः ॥	KK-01-05-025-011b
त्वं ज्योतिः सर्वभूतानां त्वमादित्यो विभावसुः ।	KK-01-05-025-012a
त्वं महद्भूतमाश्चर्यं त्वं राजा त्वं सुरोत्तमः ॥	KK-01-05-025-012b
त्वं विष्णुस्त्वं सहस्राक्षस्त्वं देवस्त्वं परायणम् ।	KK-01-05-025-013a
त्वं सर्वममृतं देव त्वं सोमः परमार्चितः ॥	KK-01-05-025-013b
त्वं मुहूर्तस्तिथिस्त्वं च त्वं लवस्त्वं पुनः क्षणः ।	KK-01-05-025-014a
शुक्लस्त्वं बहुलस्त्वं च कला काष्ठा त्रुटिस्तथा ।	KK-01-05-025-014b
संवत्सरर्तवो मासा रजन्यश्च दिनानि च ॥	KK-01-05-025-014c
त्वमुत्तमा सगिरिवना वसुंधरा सभास्करं वितिमिरमम्बरं तथा ।	KK-01-05-025-015a
मदोदधिः सतिमितिमिङ्गिलस्तथा महोर्मिमान्बहुमकरो झषाकुलः ॥	KK-01-05-025-015b
महायशास्त्वमिति सदाऽभिपूज्यसे मनीषिभिर्मुदितमना महर्षिभिः ।	KK-01-05-025-016a
अभिष्टुतः पिबसि च सोममध्वरे कषट्कृतान्यपि च हवींषि भूतये ॥	KK-01-05-025-016b
त्वं विप्रैः सततमिहेज्यसे फलार्थं वेदाङ्गेष्वतुलबलौघ गीयसे च ।	KK-01-05-025-017a
त्वद्धेतोर्यजनपरायणा द्विजेन्द्रा वेदाङ्गान्यभिगमयन्ति सर्वयत्नैः ॥ ॥	KK-01-05-025-017b
सौतिरुवाच। 	KK-01-05-026-001
एवं स्तुतस्तदा कद्र्वा भगवान्हरिवाहनः ।	KK-01-05-026-001a
नीलजीमूतसंघातैः सर्वमम्बरमावृणोत् ॥	KK-01-05-026-001b
मेघानाज्ञापयामास वर्षध्वममृतं शुभम् ।	KK-01-05-026-002a
ते मेघा मुमुचुस्तोयं प्रभूतं विद्युदुज्ज्वलाः ॥	KK-01-05-026-002b
परस्परमिवात्यर्थं गर्जन्तः सततं दिवि ।	KK-01-05-026-003a
संवर्तितमिवाकाशं जलदैः सुमहाद्भुतैः ॥	KK-01-05-026-003b
सृजद्भिरतुलं तोयमजस्रं सुमहारवैः ।	KK-01-05-026-004a
संप्रनृत्तमिवाकाशं धारोर्मिभिरनेकशः ॥	KK-01-05-026-004b
मेघस्तनितनिर्घोषौर्विद्युत्पवनकम्पितैः ।	KK-01-05-026-005a
तैर्मेघैः सततासारं वर्षद्भिरनिशं तदा ॥	KK-01-05-026-005b
नष्टचन्द्रार्ककिरणमम्बरं समपद्यत ।	KK-01-05-026-006a
नागानामुत्तमो हर्षस्तथा वर्षति वासवे ॥	KK-01-05-026-006b
आपूर्यत मही चापि सलिलेन समन्ततः ।	KK-01-05-026-007a
रसातलमनुप्राप्तं शीतलं विमलं जलम् ।	KK-01-05-026-007b
तदा भूरभवच्छन्ना जलोर्मिभिरनेकशः ।	KK-01-05-026-008a
रामणीयकमागच्छन्मात्रा सह भुजंगमाः ॥ ॥	KK-01-05-026-008b
सौतिरुवाच ।	KK-01-05-027-001
संप्रहृष्टास्ततो नागा जलधाराप्लुतास्तदा ।	KK-01-05-027-001a
सुपर्णेनोह्यमानास्ते जग्मुस्तं द्वीपमाशु वै ॥	KK-01-05-027-001b
तं द्वीपं मकरावासं विहितं विश्वकर्मणा ।	KK-01-05-027-002a
तत्र ते लवणं घोरं ददृशुः पूर्वमागताः ॥	KK-01-05-027-002b
सुपर्णसहिताः सर्पाः काननं च मनोरमम् ।	KK-01-05-027-003a
सागराम्बुपरिक्षिप्तं पक्षिसङ्घनिनादितम् ॥	KK-01-05-027-003b
विचित्रफलपुष्पाभिर्वनराजिभिरावृतम् ।	KK-01-05-027-004a
भवनैरावृतं रम्यैस्तथा पद्माकरैरपि ॥	KK-01-05-027-004b
प्रसन्नसलिलैश्चापि ह्वदैर्दिव्यैर्विभूषितम् ।	KK-01-05-027-005a
दिव्यगन्धवहैः पुण्यैर्मारुतैरुपवीजितम् ॥	KK-01-05-027-005b
उत्पतद्भिरिवाकाशं वृक्षैर्मलयजैरपि ।	KK-01-05-027-006a
शोभितं पुष्पवर्षाणि मुञ्चद्भिर्मारुतोद्धतैः ॥	KK-01-05-027-006b
वायुविक्षिप्तकुसुमैस्तथाऽन्यैरपि पादपैः ।	KK-01-05-027-007a
किरद्भिरिव तत्रस्थान्नागान्पुष्पाम्बुवृष्टिभिः ॥	KK-01-05-027-007b
मनःसंहर्षजं दिव्यं गन्धर्वाप्सरसां प्रियम् ।	KK-01-05-027-008a
मत्तभ्रमरसंघुष्टं मनोज्ञाकृतिदर्शनम् ॥	KK-01-05-027-008b
रमणीयं शिवं पुण्यं सर्वैर्जनमनोहरैः ।	KK-01-05-027-009a
नानापक्षिरुतं रम्यं कद्रूपुत्रप्रहर्षणम् ॥	KK-01-05-027-009b
तत्ते वनं समासाद्य विजह्रुः पन्नगास्तदा ।	KK-01-05-027-010a
अब्रुवंश्च महावीर्यं सुपर्णं पतगेश्वरम् ॥	KK-01-05-027-010b
वहास्मानपरं द्वीपं सुरम्यं विमलोदकम् ।	KK-01-05-027-011a
त्वं हि देशान्बहून्रम्यान्व्रजन्पश्यसि खेचर ॥	KK-01-05-027-011b
सौतिरुवाच ।	KK-01-05-027-012
स विचिन्त्याब्रवीत्पक्षी मातरं विनतां तदा ।	KK-01-05-027-012a
किं कारणं मया मातः कर्तव्यं सर्पभाषितम् ॥	KK-01-05-027-012b
विनतोवाच ।	KK-01-05-027-013
दासीभूतास्मि दुर्योगात्सपत्न्याः पतगोत्तम ।	KK-01-05-027-013a
पणं वितथमास्थाय सर्पैरुपधिना कृतम् ॥	KK-01-05-027-013b
सौतिरुवाच ।	KK-01-05-027-014
तस्मिंस्तु कथिते मात्रा कारणे गगनेचरः ।	KK-01-05-027-014a
उवाच वचनं सर्पांस्तेन दुःखेन दुःखितः ॥	KK-01-05-027-014b
किमाहृत्य विदित्वा वा किं वा कृत्वेह पौरुषम् ।	KK-01-05-027-015a
दास्याद्वो विप्रमुच्येयं तथ्यं वदत लेलिहाः ॥	KK-01-05-027-015b
सौतिरुवाच ।	KK-01-05-027-016
श्रुत्वा समब्रुवन्सर्पा आहरामृतमोजसा ।	KK-01-05-027-016a
ततो दास्याद्विप्रमोक्षो भविता तव खेचर ॥ ॥	KK-01-05-027-016b
सौतिरुवाच ।	
इत्युक्तो गरुडः सर्पैस्ततो मातरमब्रवीत् ।	KK-01-05-028-001a
गच्छाम्यमृतमाहर्तुं भक्ष्यमिच्छामि वेदितुम् ॥	KK-01-05-028-001b
विनतोवाच ।	KK-01-05-028-002
समुद्रकुक्षावेकान्ते निषादालयमुत्तमम् ।	KK-01-05-028-002a
भवनानि निषादानां तत्र सन्ति द्विजोत्तम ॥	KK-01-05-028-002b
पापिनां नष्टलोकानां निर्घृणानां दुरात्मनाम्' ।	KK-01-05-028-003a
निषादानां सहस्राणि तान्भुक्त्वाऽमृतमानय ॥	KK-01-05-028-003b
न च ते ब्राह्मणं हन्तुं कार्या बुद्धिः कथंचन ।	KK-01-05-028-004a
अवध्यः सर्वभूतानां ब्राह्मणो ह्यनलोपमः ॥	KK-01-05-028-004b
अग्निरर्को विषं शस्त्रं विप्रो भवति कोपितः ।	KK-01-05-028-005a
गुरुर्हि सर्वभूतानां ब्राह्मणः परिकीर्तितः ॥	KK-01-05-028-005b
एवमादिस्वरूपैस्तु सतां वै ब्राह्मणो मतः ।	KK-01-05-028-006a
स ते तात न हन्तव्यः संक्रुद्धेनापि सर्वथा ॥	KK-01-05-028-006b
ब्राह्मणानामभिद्रोहो न कर्तव्यः कथंचन ।	KK-01-05-028-007a
न ह्येवमग्निर्नादित्यो भस्म कुर्यात्तथानघ ॥	KK-01-05-028-007b
यथा कुर्यादभिक्रुद्धो ब्राह्मणः संशितव्रतः ।	KK-01-05-028-008a
तदेतैर्विविधैर्लिङ्गैस्त्वं विद्यास्तं द्विजोत्तमम् ॥	KK-01-05-028-008b
भूतानामग्रभूर्विप्रो वर्णश्रेष्ठः पिता गुरुः ।	KK-01-05-028-009a
गरुड उवाच 	KK-01-05-028-009
किंरूपो ब्राह्मणो मातः किंशीलः किंपराक्रमः ॥	KK-01-05-028-009b
किंस्विदग्निनिभो भाति किंस्वित्सौम्यप्रदर्शनः ।	KK-01-05-028-010a
यथाहमभिजानीयां ब्राह्मणं लक्षणैः शुभैः ॥	KK-01-05-028-010b
तन्मे कारणतो मातः पृच्छतो वक्तुमर्हसि ।	KK-01-05-028-010a
विनतोवाच ।	KK-01-05-028-011
यस्ते कण्ठमनुप्राप्तो निगीर्णं बडिशं यथा ॥	KK-01-05-028-011a
दहेदङ्गारवत्पुत्रं तं विद्याद्ब्राह्मणर्षभम् ।	KK-01-05-028-011b
विप्रस्त्वया न हन्तव्यः संक्रुद्धेनापि सर्वदा ॥	KK-01-05-028-012a
प्रोवाच चैनं विनता पुत्रहार्दादिदं वचः ।	KK-01-05-028-012b
जठरे न च जीर्येद्यस्तं जानीहि द्विजोत्तमम् ॥	KK-01-05-028-013a
पुनः प्रोवाच विनता पुत्रहार्दादिदं वचः ।	KK-01-05-028-013b
जानन्त्यप्यतुलं वीर्यमाशीर्वादपरायणा ॥	KK-01-05-028-014a
प्रीता परमदुःखार्ता नागैर्विप्रकृता सती ।	KK-01-05-028-014b
विनतोवाच ।	KK-01-05-028-015
पक्षौ ते मारुतः पातु चन्द्रसूर्यौ च पृष्ठतः ॥	KK-01-05-028-015a
शिरश्च पातु वह्निस्ते वसवः सर्वतस्तनुम् ।	KK-01-05-028-015b
विष्णुः सर्वगतः सर्वमङ्गानि तव चैव ह ।'	KK-01-05-028-016a
अहं च ते सदा पुत्र शान्तिस्वस्तिपरायणा ॥	KK-01-05-028-016b
इहासीना भविष्यामि स्वस्तिकारे रता सदा ।	KK-01-05-028-017a
अरिष्टं व्रज पन्थानं पुत्र कार्यार्थसिद्धये ॥	KK-01-05-028-017b
सौतिरुवाच ।	KK-01-05-028-018
ततः स मातुर्वचनं निशम्य वितत्य पक्षौ नभ उत्पपात ।	KK-01-05-028-018a
ततो निषादान्बलवानुपागतो बुभुक्षितः काल इवान्तकोऽपरः ॥	KK-01-05-028-018b
स तान्निषादानुपसंहरंस्तदा रजः समुद्धूय नभःस्पृशं महत् ।	KK-01-05-028-019a
समुद्रकुक्षौ च विशोषयन्पयः समीपजान्भूधरजान्विचालयन् ॥	KK-01-05-028-019b
ततः स चक्रे महदाननं तदानिषादमार्गं प्रतिरुध्य पक्षिराट् ।	KK-01-05-028-020a
ततो निषादास्त्वरिताः प्रवव्रजु-र्यतो मुखं तस्य भुजंगभोजिनः ॥	KK-01-05-028-020b
तदाननं विवृतमतिप्रमाणवत्समभ्ययुर्गगनमिवार्दिताः खगाः ।	KK-01-05-028-021a
सहस्रशः पवनरजोविमोहिता यथाऽनिलप्रचलितपादपे वने ॥	KK-01-05-028-021b
ततः खगो वदनममित्रतापनः समाहरत्परिचपलो महाबलः ।	KK-01-05-028-022a
निषूदयन्बहुविधमत्स्यजीविनो बभुक्षितो गगनचरेश्वरस्तदा ॥ ॥	KK-01-05-028-022b
सौतिरुवाच ।	KK-01-05-029-001
तस्य कण्ठमनुप्राप्तो ब्राह्मणः सह भार्यया ।	KK-01-05-029-001a
दहन्दीप्त इवाङ्गारस्तमुवाचान्तरिक्षगः ॥	KK-01-05-029-001b
द्विजोत्तम विनिर्गच्छ तूर्णमास्यादपावृतात् ।	KK-01-05-029-002a
न हि मे ब्राह्मणो वध्यः पापेष्वपि रतः सदा ॥	KK-01-05-029-002b
सौतिरुवाच ।	KK-01-05-029-003
ब्रुवाणमेवं गरुडं ब्राह्मणः प्रत्यभाषत ।	KK-01-05-029-003a
निषादी मम भार्येयं निर्गच्छतु मया सह ॥	KK-01-05-029-003b
गरुड उवाच ।	KK-01-05-029-004
एतामपि निषादीं त्वं परिगृह्याशु निष्पत ।	KK-01-05-029-004a
तूर्णं संभावयात्मानमजीर्णं मम तेजसा ॥	KK-01-05-029-004b
सौतिरुवाच ।	KK-01-05-029-005
ततः स विप्रो निष्क्रान्तो निषादीसहितस्तदा ।	KK-01-05-029-005a
वर्धयित्वा च गरुडमिष्टं देशं जगाम ह ॥	KK-01-05-029-005b
सहभार्ये विनिष्क्रान्ते तस्मिन्विप्रे स पक्षिराट् ।	KK-01-05-029-006a
वितत्य पक्षावाकाशमुत्पपात मनोजवः ॥	KK-01-05-029-006b
ततोऽपश्यत्स्वपितरं पृष्टश्चाख्यातवान्पितुः ।	KK-01-05-029-007a
यथान्यायममेयात्मा तं चोवाच महानृषिः ॥	KK-01-05-029-007b
कश्यप उवाच ।	KK-01-05-029-008
कच्चिद्वः कुशलं नित्यं भोजने बहुलं सुत ।	KK-01-05-029-008a
कच्चिच्च मानुषे लोके तवान्नं विद्यते बहु ॥	KK-01-05-029-008b
क्व गन्तास्यतिवेगेन मम त्वं वक्तुमर्हसि ॥'	KK-01-05-029-008c
गरुड उवाच ।	KK-01-05-029-009
माता मे कुशला शश्वत्तथा भ्राता तथा ह्यहम् ।	KK-01-05-029-009a
न हि मे कुशलं तात भोजने बहुले सदा ॥	KK-01-05-029-009b
अहं हि सर्पैः प्रहितः सोममाहर्तुमुत्तमम् ।	KK-01-05-029-010a
मातुर्दास्यविमोक्षार्थमाहरिष्ये तमद्य वै ॥	KK-01-05-029-010b
मात्रा चात्र समादिष्टो निषादान्भक्षयेति ह ।	KK-01-05-029-011a
न च मे तृप्तिरभवद्भक्षयित्वा सहस्रशः ॥	KK-01-05-029-011b
तस्माद्भक्ष्यं त्वमपरं भगवन्प्रदिशस्व मे ।	KK-01-05-029-012a
यद्भुक्त्वाऽमृतमाहर्तुं समर्थः स्यामहं प्रभो ॥	KK-01-05-029-012b
क्षुत्पिपासाविघातार्थं भक्ष्यमाख्यातु मे भवान् ।	KK-01-05-029-013a
कश्यप उवाच ।	KK-01-05-029-013
इदं सरो महापुण्यं देवलोकेऽपि विश्रुतम् ॥	KK-01-05-029-013b
यत्र कूर्माग्रजं हस्ती सदा कर्षत्यवाङ्मुखः ।	KK-01-05-029-014a
तयोर्जन्मान्तरे वैरं संप्रवक्ष्याम्यसोषतः ॥	KK-01-05-029-014b
तन्मे तत्त्वं निबोधस्व यत्प्रमाणौ च तावुभौ ।	KK-01-05-029-015a
शृणु त्वं वत्स भद्रं ते कथां वैराग्यवर्धिनीम् ॥	KK-01-05-029-015b
पित्रोरर्थविभागे वै समुत्पन्नां पुराण्डज ।'	KK-01-05-029-016a
आसीद्विभावसुर्नाम महर्षिः कोपनो भृशम् ॥	KK-01-05-029-016b
भ्राता तस्यानुजश्चासीत्सुप्रतीको महातपाः ।	KK-01-05-029-017a
स नेच्छति धनं भ्रात्रा सहैकस्थं महामुनिः ॥	KK-01-05-029-017b
विभागं कीर्तयत्येव सुप्रतीको हि नित्यशः ।	KK-01-05-029-018a
अथाब्रवीच्च तं भ्राता सुप्रतीकं विभावसुः ॥	KK-01-05-029-018b
विभागे बहवो दोषा भविष्यन्ति महातपः ।'	KK-01-05-029-019a
विभागं बहवो मोहात्कर्तुमिच्छन्ति नित्यशः ।	KK-01-05-029-019b
ततो विभक्तास्त्वन्योन्यं नाद्रियन्तेऽर्थमोहिताः ॥	KK-01-05-029-019c
ततः स्वार्थपरान्मूढान्पृथग्भूतान्स्वकैर्धनैः ।	KK-01-05-029-020a
विदित्वा भेदयन्त्येतानमित्रा मित्ररूपिणः ॥	KK-01-05-029-020b
विदित्वा चापरे भिन्नानन्तरेषु पतन्त्यथ ।	KK-01-05-029-021a
भिन्नानामतुलो नाशः क्षिप्रमेव प्रवर्तते ॥	KK-01-05-029-021b
तस्माद्विभागं भ्रातॄणां न प्रशंसन्ति साधवः ।	KK-01-05-029-022a
एवमुक्तः सुप्रतीको भागं कीर्तयतेऽनिशम् ॥	KK-01-05-029-022b
एवं निर्बध्यमानस्तु शशापैनं विभावसुः।'	KK-01-05-029-023a
गुरुशास्त्रेऽनिबद्धानामन्योन्येनाभिशङ्किनाम् ॥	KK-01-05-029-023b
नियन्तु न हि शक्यस्त्वं भेदतो धनमिच्छसि ।	KK-01-05-029-024a
यस्मात्तस्मात्सुप्रतीक हस्तित्वं समवाप्स्यसि ॥	KK-01-05-029-024b
कश्यप उवाच ।	KK-01-05-029-025
शप्तस्त्वेवं सुप्रतीको विभावसुमथाब्रवीत् ।	KK-01-05-029-025a
त्वमप्यन्तर्जलचरः कच्छपः संभविष्यसि ॥	KK-01-05-029-025b
एवमन्योन्यशापात्तौ सुप्रतीकविभावसू ।	KK-01-05-029-026a
गजकच्छपतां प्राप्तावर्थार्थं मूढचेतसौ ॥	KK-01-05-029-026b
रोषदोषानुषङ्गेण तिर्यग्योनिगतावपि ।	KK-01-05-029-027a
परस्परद्वेषरतौ प्रमाणबलदर्पितौ ॥	KK-01-05-029-027b
सरस्यस्मिन्महाकायौ पूर्ववैरानुसारिणौ ।	KK-01-05-029-028a
तयोरन्यतरः श्रीमान्समुपैति महागजः ॥	KK-01-05-029-028b
यस्य बृंहितशब्देन कूर्मोऽप्यन्तर्जलेशयः ।	KK-01-05-029-029a
उत्थितोऽसौ महाकायः कृत्स्नं विक्षोभयन्सरः ॥	KK-01-05-029-029b
तं दृष्ट्वाऽऽवेष्टितकरः पतत्येष गजो जलम् ।	KK-01-05-029-030a
दन्तहस्ताग्रलाङ्गूलपादवेगेन वीर्यवान् ॥	KK-01-05-029-030b
विक्षोभयंस्ततो नागः सरो बहुझषाकुलम् ।	KK-01-05-029-031a
कूर्मोऽप्यभ्युद्यतशिरा युद्धायाभ्येति वीर्यवान् ॥	KK-01-05-029-031b
षडुच्छ्रितो योजनानि गजस्तद्द्विगुणायतः ।	KK-01-05-029-032a
कूर्मस्त्रियोजनोत्सेधो दशयोजनमण्डलः ॥	KK-01-05-029-032b
तावुभौ युद्धसंमत्तौ परस्परवधैषिणौ ।	KK-01-05-029-033a
उपयुज्याशु कर्मेदं साधये हितमात्मनः ॥	KK-01-05-029-033b
महाभ्रघनसंकाशं तं भुक्त्वामृतमानय ।	KK-01-05-029-034a
महागिरिसमप्रख्यं घोररूपं च हस्तिनम् ॥	KK-01-05-029-034b
सौतिरुवाच ।	KK-01-05-029-025
इत्युक्त्वा गरुडं सोऽथ माङ्गल्यमकरोत्तदा ।	KK-01-05-029-035a
युध्यतः सह देवैस्ते युद्धे भवतु मङ्गलम् ॥	KK-01-05-029-035b
पूर्णकुम्भो द्विजा गावो यच्चान्यत्किंचिदुत्तमम् ।	KK-01-05-029-036a
शुभं स्वस्त्ययनं चापि भविष्यति तवाण्डजा ॥	KK-01-05-029-036b
युध्यमानस्य सङ्ग्रामे देवैः सार्धं महाबल ।	KK-01-05-029-037a
ऋचो यजूंषि सामानि पवित्राणि हवींषि च ॥	KK-01-05-029-037b
रहस्यानि च सर्वाणि सर्वे वेदाश्च ते बलम् ।	KK-01-05-029-038a
वर्धयिष्यन्ति समरे भविष्यति खगोत्तम ।'	KK-01-05-029-038b
इत्युक्तो गरुडः पित्रा गतस्तं ह्वदमन्तिकात् ॥	KK-01-05-029-038c
अपश्यन्निर्मलजलं नानापक्षिसमाकुलम् ।	KK-01-05-029-039a
स तत्स्मृत्वा पितुर्वाक्यं भीमवेगोऽन्तरिक्षगः ॥	KK-01-05-029-039b
नखेन गजमेकेन कूर्ममेकेन चाक्षिपत् ।	KK-01-05-029-040a
समुत्पपात चाकाशं तत उच्चैर्विहङ्गमः ॥	KK-01-05-029-040b
सोऽलम्बं तीर्थणासाद्य देववृक्षानुपागमत् ।	KK-01-05-029-041a
ते भीताः समकम्पन्त तस्य पक्षानिलाहताः ॥	KK-01-05-029-041b
न नो भञ्ज्यादिति तदा दिव्याः कनकशाखिनः ।	KK-01-05-029-042a
प्रचलाङ्गान्स तान्दृष्ट्वा मनोरथफलद्रुमान् ॥	KK-01-05-029-042b
अन्यानतुलरूपाङ्गानुपचक्राम खेचरः ।	KK-01-05-029-043a
काञ्चनै राजतैश्चैव फलैर्वैदूर्यशाखिनः ।	KK-01-05-029-043b
सागराम्बुपरिक्षिप्तान्भ्राजमानान्महाद्रुमान् ॥	KK-01-05-029-043c
`तेषां मध्ये महानासीत्पादपः सुमनोहरः ।	KK-01-05-029-044a
सहस्रयोजनोत्सेधो बहुशाखासमन्वितः ॥	KK-01-05-029-044b
खगानामालयो दिव्यो नाम्ना रौहिणपादपः ।	KK-01-05-029-045a
यस्य छायां समाश्रित्य सद्यो भवति निर्वृतः' ॥	KK-01-05-029-045b
तमुवाच खगश्रेष्ठं तत्र रौहिणपादपः ।	KK-01-05-029-046a
अतिप्रवृद्धः समुहानापतन्तं मनोजवम् ॥	KK-01-05-029-046b
रौहिण उवाच ।	KK-01-05-029-047
यैषा मम महाशाखा शतयोजनमायता ।	KK-01-05-029-047a
एतामास्थाय शाखां त्वं खादेमौ गजकच्छपौ ॥	KK-01-05-029-047b
सौतिरुवाच ।	KK-01-05-029-048
ततो द्रुमं पतगसहस्रसेवितं महीधरप्रतिमवपुः प्रकम्पयन् ।	KK-01-05-029-048a
खगोत्तमो द्रुतमभिपत्य वेगवान्बभञ्ज तामविरलपत्रसंचयाम् ॥ ॥	KK-01-05-029-048b
सौतिरुवाच ।	KK-01-05-030-001
स्पष्टमात्रा तु पद्भ्यां सा गरुडेन बलीयसा ।	KK-01-05-030-001a
अभज्यत तरोः शाखा भग्नां चैकामधारयत् ॥	KK-01-05-030-001b
तां भङ्क्त्वा स महाशाखां स्मयमानो विलोकयन् ।	KK-01-05-030-002a
अथात्रं लम्बतोऽपश्यद्वालखिल्यानधोमुखान् ॥	KK-01-05-030-002b
ऋषयो ह्यत्र लम्बन्ते न हन्यामिति तानृषीन् ।	KK-01-05-030-003a
तपोरतांल्लम्बमानान्ब्रह्मर्षीनभिवीक्ष्य सः ॥	KK-01-05-030-003b
हन्यादेतान्संपतन्ती शाखेत्यथ विचिन्त्य सः ।	KK-01-05-030-004a
नखैर्दृढतरं वीरः संगृह्य गजकच्छपौ ॥	KK-01-05-030-004b
स तद्विनाशसंत्रासादभिपत्य स्वगाधिपः ।	KK-01-05-030-005a
शाखामास्येन जग्राह तेषामेवान्ववेक्षया ॥	KK-01-05-030-005b
अतिदैवं तु तत्तस्य कर्म दृष्ट्वा महर्षयः ।	KK-01-05-030-006a
विस्मयोत्कम्पहृदया नाम चक्रुर्महाखगे ॥	KK-01-05-030-006b
गुरुं भारं समासाद्योड्डीन एष विहङ्गमः ।	KK-01-05-030-007a
गरुडस्तु खगश्रेष्ठस्तस्मात्पन्नगभोजनः ॥	KK-01-05-030-007b
ततः शनैः पर्यपतत्पक्षैः शैलान्प्रकम्पयन् ।	KK-01-05-030-008a
एवं सोऽभ्यपतद्देशान्बहून्सगजकच्छपः ॥	KK-01-05-030-008b
दयार्थं वालखिल्यानां न च स्थानमविन्दत ।	KK-01-05-030-009a
स गत्वा पर्वतश्रेष्ठं गन्धमादनमञ्जसा ॥	KK-01-05-030-009b
ददर्श कश्यपं तत्र पितरं तपसि स्थितम् ।	KK-01-05-030-010a
ददर्श तं पिता चापि दिव्यरूपं विहङ्गमम् ॥	KK-01-05-030-010b
तेजोवीर्यबलोपेतं मनोमारुतरंहसम् ।	KK-01-05-030-011a
शैलशृङ्गप्रतीकाशं ब्रह्मदण्डमिवोद्यतम् ॥	KK-01-05-030-011b
अचिन्त्यमनभिध्येयं सर्वभूतभयंकरम् ।	KK-01-05-030-012a
महावीर्यधरं रौद्रं साक्षादग्निमिवोद्यतम् ॥	KK-01-05-030-012b
अप्रधृष्यमजेयं च देवदानवराक्षसैः ।	KK-01-05-030-013a
भेत्तारं गिरिशृङ्गाणां समुद्रजलशोषणम् ॥	KK-01-05-030-013b
लोकसंलोडनं घोरं कृतान्तसमदर्शनम् ।	KK-01-05-030-014a
तमागतमभिप्रेक्ष्य भगवान्कश्यपस्तदा ।	KK-01-05-030-014b
विदित्वा चास्यं संकल्पमिदं वचनमब्रवीत् ॥	KK-01-05-030-014c
कश्यप उवाच ।	KK-01-05-030-015
पुत्र मा साहसं कार्षीर्मा सद्यो लप्स्यसे व्यथाम् ।	KK-01-05-030-015a
मा त्वां दहेयुः संक्रुद्धा वालखिल्या मरीचिपाः ॥	KK-01-05-030-015b
सौतिरुवाच ।	KK-01-05-030-016
ततः प्रसादयामास कश्यपः पुत्रकारणात् ।	KK-01-05-030-016a
वालखिल्यान्महाभागांस्तपसा हतकल्मषान् ॥	KK-01-05-030-016b
कश्यप उवाच ।	KK-01-05-030-017
प्रजाहितार्थमारम्भो गरुडस्य तपोधनाः ।	KK-01-05-030-017a
चिकीर्षति महत्कर्म तदनुज्ञातुमर्हथ ॥	KK-01-05-030-017b
सौतिरुवाच ।	KK-01-05-030-018
एवमुक्ता भगवता मुनयस्ते समभ्ययुः ।	KK-01-05-030-018a
मुक्त्वा शाखां गिरिं पुण्यं हिमवन्त तपोऽर्थिनः ॥	KK-01-05-030-018b
ततस्तेष्वपयातेषु पितरं विनतासुतः ।	KK-01-05-030-019a
शाखाव्याक्षिप्तवदनः पर्यपृच्छत कश्यपम् ॥	KK-01-05-030-019b
भगवन्क्व विमुञ्चामि तरोः शाखामिमामहम् ।	KK-01-05-030-020a
वर्जितं मानुषैर्देशमाख्यातु भगवान्मम ॥	KK-01-05-030-020b
सौतिरुवाच ।	KK-01-05-030-021
ततो निःपुरुषं शैलं हिमसंरुद्धकन्दरम् ।	KK-01-05-030-021a
अगम्यं मनसाप्यन्यैस्तस्याचख्यौ स कश्यपः ॥	KK-01-05-030-021b
तं पर्वतं महाकुक्षिमुद्दिश्य स महाखगः ।	KK-01-05-030-022a
जवेनाभ्यपतत्तार्क्ष्यः सशाखागजकच्छपः ॥	KK-01-05-030-022b
न तां वध्री परिणहेच्छतचर्मा महातनुम् ।	KK-01-05-030-023a
शाखिनो महतीं शाखां यां प्रगृह्य ययौ खगः ॥	KK-01-05-030-023b
स ततः शतसाहस्रं योजनान्तरमागतः ।	KK-01-05-030-024a
कालेन नातिमहता गरुडः पतगेश्वरः ॥	KK-01-05-030-024b
स तं गत्वा क्षणेनैव पर्वतं वचनात्पितुः ।	KK-01-05-030-025a
अमुञ्चन्महतीं शाखां सस्वनं तत्र खेचरः ॥	KK-01-05-030-025b
पक्षानिलहतश्चास्य प्राकम्पत स शैलराट् ।	KK-01-05-030-026a
मुमोच पुष्पवर्षं च समागलितपादप ॥	KK-01-05-030-026b
शृङ्गाणि च व्यशीर्यन्त गिरेस्तस्य समन्ततः ।	KK-01-05-030-027a
मणिकाञ्चनचित्राणि शोभयन्ति महागिरिम् ॥	KK-01-05-030-027b
शाखिनो बहवश्चापि शाखयाऽभिहतास्तया ।	KK-01-05-030-028a
काञ्चनैः कुसुमैर्भान्ति विद्युत्वन्त इवाम्बुदाः ॥	KK-01-05-030-028b
ते हेमविकचा भूमौ युताः पर्वतधातुभिः ।	KK-01-05-030-029a
व्यराजञ्छाखिनस्तत्र सूर्यांशुप्रतिरञ्जिताः ॥	KK-01-05-030-029b
ततस्तस्य गिरेः शृङ्गमास्थाय स खगोत्तमः ।	KK-01-05-030-030a
भक्षयामास गरुडस्तावुभौ गजकच्छपौ ॥	KK-01-05-030-030b
तावुभौ भक्षयित्वा तु स तार्क्ष्यः कूर्मकुञ्जरौ ।	KK-01-05-030-031a
ततः पर्वतकूटाग्रादुत्पपात महाजवः ॥	KK-01-05-030-031b
प्रावर्तन्ताथ देवानामुत्पाता भयशंसिनः ।	KK-01-05-030-032a
इन्द्रस्य वज्रं दयितं प्रजज्वाल भयात्ततः ॥	KK-01-05-030-032b
सधूमा न्यपतत्सार्चिर्दिवोल्का नभसश्च्युता ।	KK-01-05-030-033a
तथा वसूनां रुद्राणामादित्यानां च सर्वशः ॥	KK-01-05-030-033b
साध्यानां मरुतां चैव ये चान्ये देवतागणाः ।	KK-01-05-030-034a
स्वं स्वं प्रहरणं तेषां परस्परमुपाद्रवत् ॥	KK-01-05-030-034b
अभूतपूर्वं संग्रामे तदा देवासुरेऽपि च ।	KK-01-05-030-035a
ववुर्वाताः सनिर्घाताः पेतुरुल्काः सहस्रशः ॥	KK-01-05-030-035b
निरभ्रमेव चाकाशं प्रजगर्ज महास्वनम् ।	KK-01-05-030-036a
देवानामपि यो देवः सोऽप्यवर्षत शोणितम् ॥	KK-01-05-030-036b
मम्लुर्माल्यानि देवानां नेशुस्तेजांसि चैव हि ।	KK-01-05-030-037a
उत्पातमेघा रौद्राश्च ववृषुः शोणितं बहु ॥	KK-01-05-030-037b
रजांसि मुकुटान्येषामुत्थितानि व्यधर्षयन् ।	KK-01-05-030-038a
ततस्त्राससमुद्विग्नः सह देवैः शतक्रतुः ।	KK-01-05-030-038b
उत्पातान्दारुणान्पश्यन्नित्युवाच बृहस्पतिम् ॥	KK-01-05-030-038c
किमर्थं भगवन्घोरा उत्पाताः सहसोत्थिताः ।	KK-01-05-030-039a
न च शत्रुं प्रपश्यामि युधि यो नः प्रधर्षयेत् ॥	KK-01-05-030-039b
बृहस्पतिरुवाच ।	
तवापराधाद्देवेन्द्र प्रमादाच्च शतक्रतो ।	KK-01-05-030-040a
तपसा वालखिल्यानां महर्षीणां महात्मनाम् ॥	KK-01-05-030-040b
कश्यपस्य मुनेः पुत्रो विनतायाश्च खेचरः ।	KK-01-05-030-041a
हर्तुं सोममभिप्राप्तो बलवान्कामरूपधृक् ॥	KK-01-05-030-041b
समर्थो बलिनां श्रेष्ठो हर्तुं सोमं विहङ्गमः ।	KK-01-05-030-042a
सर्वं संभावयाम्यस्मिन्नसाध्यमपि साधयेत् ॥	KK-01-05-030-042b
सौतिरुवाच ।	KK-01-05-030-043
श्रुत्वैतद्वचनं शक्रः प्रोवाचामृतरक्षिणः ।	KK-01-05-030-043a
महावीर्यबलः पक्षी हर्तुं सोममिहोद्यतः ॥	KK-01-05-030-043b
युष्मान्संबोधयाम्येष `गृहीत्वावरणायुधान् ।	KK-01-05-030-044a
परिवार्यामृतं सर्वे यूयं मद्वचनादिह ॥	KK-01-05-030-044b
रक्षध्वं विबुधा वीरा' यथा न स हरेद्बलात् ।	KK-01-05-030-045a
अतुलं हि बलं तस्य बृहस्पतिरुवाच ह ॥	KK-01-05-030-045b
सौतिरुवाच ।	KK-01-05-030-046
तच्छ्रुत्वा विबुधा वाक्यं विस्मिता यत्नमास्थिताः ।	KK-01-05-030-046a
परिवार्यामृतं तस्थूर्वज्री चेन्द्रः प्रतापवान् ॥	KK-01-05-030-046b
धारयन्तो विचित्राणि काञ्चनानि मनस्विनः ।	KK-01-05-030-047a
कवचानि महार्हाणि वैदूर्यविकृतानि च ॥	KK-01-05-030-047b
चर्माण्यपि च गात्रेषु भानुमन्ति दृढानि च ।	KK-01-05-030-048a
विविधानि च शस्त्राणि घोररूपाण्यनेकशः ॥	KK-01-05-030-048b
शिततीक्ष्णाग्रधाराणि समुद्यम्य सुरोत्तमः ।	KK-01-05-030-049a
सविस्फुलिङ्गज्वालानि सधूमानि च सर्वशः ॥	KK-01-05-030-049b
चक्राणि परघांश्चैव त्रिशूलानि परश्वधान् ।	KK-01-05-030-050a
शक्तीश्च विविधास्तीक्ष्णाः करवालांश्च निर्मलान् ।	KK-01-05-030-050b
स्वदेहरूपाण्यादाय गदाश्चोग्रप्रदर्शनाः ॥	KK-01-05-030-050c
तैः शस्त्रैर्भानुमद्भिस्ते दिव्याभरणभूषिताः ।	KK-01-05-030-051a
भानुमन्तः सुरगणास्तस्थुर्विगतकल्मषाः ॥	KK-01-05-030-051b
अनुपमबलवीर्यतेजसोधृतमनसः परिरक्षणेऽमृतस्य ।	KK-01-05-030-052a
असुरपुरविदारणाः सुराज्वलनसमिद्धवपुःप्रकाशिनः ॥	KK-01-05-030-052b
इति समरवरं सुराः स्थितास्ते परिघसहस्रशतैः समाकुलम् ।	KK-01-05-030-053a
विगलितमिव चाम्बरान्तरं तपनमरीचिविकाशितं बभासे ॥ ॥	KK-01-05-030-053b
शौनक उवाच ।	KK-01-05-031-001
कोऽपराधो महेन्द्रस्य कः प्रमादश्च सूतज ।	KK-01-05-031-001a
तपसा वालखिल्यानां संभूतो गरुडः कथम् ॥	KK-01-05-031-001b
कश्यपस्य द्विजातेश्च कथं वै पक्षिराट् सुतः ।	KK-01-05-031-002a
अधृष्टः सर्वभूतानामवध्यस्चाभवत्कथम् ॥	KK-01-05-031-002b
कथं च कामचारी स कामवीर्यश्च खेचरः ।	KK-01-05-031-003a
एतदिच्छाम्यहं श्रोतुं पुराणे यदि पठ्यते ॥	KK-01-05-031-003b
सौतिरुवाच ।	KK-01-05-031-004
विषयोऽयं पुराणस्य यन्मां त्वं परिपृच्छसि ।	KK-01-05-031-004a
शृणु मे वदतः सर्वमेतत्संक्षेपतो द्विज ॥	KK-01-05-031-004b
यजतः पुत्रकामस्य कश्यपस्य प्रजापतेः ।	KK-01-05-031-005a
साहाय्यमृषयो देवा गन्धर्वाश्च ददुः किल ॥	KK-01-05-031-005b
तत्रेध्मानयने शक्रो नियुक्तः कश्यपेन ह ।	KK-01-05-031-006a
मुनयो वालखिल्याश्च ये चान्ये देवतागणाः ॥	KK-01-05-031-006b
शक्रस्तु वीर्यसदृशमिध्मभारं गिरिप्रभम् ।	KK-01-05-031-007a
समुद्यम्यानयामास नातिकृच्छ्रादिव प्रभुः ॥	KK-01-05-031-007b
अथापश्यदृषीन्ह्रस्वानङ्गुष्ठोदरवर्ष्मणः ।	KK-01-05-031-008a
पलाशवर्तिकामेकां वहतः संहतान्पथि ॥	KK-01-05-031-008b
प्रलीनान्स्वेष्विवाङ्गेषु निराहारांस्तपोधनान् ।	KK-01-05-031-009a
क्लिश्यमानान्मन्दबलान्गोष्पदे संप्लुतोदके ॥	KK-01-05-031-009b
तान्सर्वान्विस्मयाविष्टो वीर्योन्मत्तः पुरन्दरः ।	KK-01-05-031-010a
अपहास्याभ्यगाच्छीघ्रं लम्बयित्वाऽवमन्य च ॥	KK-01-05-031-010b
तेऽथ रोषसमाविष्टाः सुभृशं जातमन्यवः ।	KK-01-05-031-011a
आरेभिरे महत्कर्म तदा शक्रभयङ्करम् ॥	KK-01-05-031-011b
जुहुवुस्ते सुतपसो विधिवज्जातवेदसम् ।	KK-01-05-031-012a
मन्त्रैरुच्चावचैर्विप्रा येन कामेन तच्छृणु ॥	KK-01-05-031-012b
कामवीर्यः कामगमो देवराजभयप्रदः ।	KK-01-05-031-013a
इन्द्रोऽन्यः सर्वदेवानां भवेदिति यतव्रताः ॥	KK-01-05-031-013b
इन्द्राच्छतगुणः शौर्ये वीर्ये चैव मनोजवः ।	KK-01-05-031-014a
तपसो नः फलेनाद्य दारुणः संभवित्विति ॥	KK-01-05-031-014b
तद्बुद्ध्वा भृशसंतप्तो देवराजः शतक्रतुः ।	KK-01-05-031-015a
जगाम शरणं तत्र कश्यपं संशितव्रतम् ॥	KK-01-05-031-015b
तच्छ्रुत्वा देवराजस्य कश्यपोऽथ प्रजापतिः ।	KK-01-05-031-016a
वालखिल्यानुपागम्य कर्मसिद्धिमपृच्छत ॥	KK-01-05-031-016b
कश्यप उवाच ।	KK-01-05-031-017`
केन कामेन चारब्धं भवद्भिर्होमकर्म च ।	KK-01-05-031-017a
याथातथ्येन मे ब्रूत श्रोतुं कौतूहलं हि मे ॥	KK-01-05-031-017b
वालखिल्या ऊचुः ।	KK-01-05-031-018
अवज्ञाताः सुरेन्द्रेण मूढेनाकृतबुद्धिना ।	KK-01-05-031-018a
ऐश्वर्यमदमत्तेन सदाचारान्निरस्यता ॥	KK-01-05-031-018b
तद्विघातार्थमारम्भो विधिवत्तस्य कश्यप ॥	KK-01-05-031-019a
सौतिरुवाच ।'	KK-01-05-031-020
एवमस्त्विति तं चापि प्रत्यूचुः सत्यवादिनः ।	KK-01-05-031-020a
तान्कश्यप उवाचेदं सान्त्वपूर्वं प्रजापतिः ॥	KK-01-05-031-020b
अयमिन्द्रस्त्रिभुवने नियोगाद्ब्रह्मणः कृतः ।	KK-01-05-031-021a
इन्द्रार्थे च भवन्तोऽपि यत्नवन्तस्तपोधनाः ॥	KK-01-05-031-021b
न मिथ्या ब्रह्मणो वाक्यं कर्तुमर्हथ सत्तमाः ।	KK-01-05-031-022a
भवतां हि न मिथ्याऽयं संकल्पो वै चिकीर्षितः ॥	KK-01-05-031-022b
भवत्वेष पतत्रीणामिन्द्रोऽतिबलसत्त्ववान् ।	KK-01-05-031-023a
प्रसादः क्रियतामस्य देवराजस्य याचतः ॥	KK-01-05-031-023b
सौतिरुवाच ।	KK-01-05-031-024
एवमुक्ताः कश्यपेन वालखिल्यास्तपोधनाः ।	KK-01-05-031-024a
प्रत्यूचुरभिसंपूज्य मुनिश्रेष्ठं प्रजापतिम् ॥	KK-01-05-031-024b
वालखिल्या ऊचुः ।	KK-01-05-031-025
इन्द्रार्थोऽयं समारम्भः सर्वेषां नः प्रजापते ।	KK-01-05-031-025a
अपत्यार्थं समारम्भो भवतश्चायमीप्सितः ॥	KK-01-05-031-025b
तदिदं सफलं कर्म त्वयैव प्रतिगृह्यताम् ।	KK-01-05-031-026a
तथा चैवं विधत्स्वात्र यथा श्रेयोऽनुपश्यसि ॥	KK-01-05-031-026b
सौतिरुवाच ।	KK-01-05-031-027
एतस्मिन्नेव काले तु देवी दाक्षायणी शुभा ।	KK-01-05-031-027a
विनता नाम कल्याणी पुत्रकामा यशस्विनी ॥	KK-01-05-031-027b
तपस्तप्त्वा व्रतपरा स्नाता पुंसवने शुचिः ।	KK-01-05-031-028a
उपचक्राम भर्तारं तामुवाचाथ कश्यपः ॥	KK-01-05-031-028b
आरम्भः सफलो देवि भविता यस्त्वयेप्सितः ।	KK-01-05-031-029a
जनयिष्यसि पुत्रौ द्वौ वीरौ त्रिभुवनेश्वरौ ॥	KK-01-05-031-029b
तपसा वालखिल्यानां मम संकल्पतस्तथा ।	KK-01-05-031-030a
भविष्यतो महाभागौ पुत्रौ त्रैलोक्यपूजितौ ॥	KK-01-05-031-030b
उवाच चैनां भगवान्कश्यपः पुनरेव ह ।	KK-01-05-031-031a
धार्यतामप्रमादेन गर्भोऽयं सुमहोदयः ॥	KK-01-05-031-031b
एकः सर्वपतत्रीणामिन्द्रत्वं कारयिष्यति ।	KK-01-05-031-032a
लोकसंभावितो वीरः कामरूपो विहङ्गमः ॥	KK-01-05-031-032b
सौतिरुवाच ।	KK-01-05-031-033
शतक्रतुमथोवाच प्रीयमाणः प्रजापतिः ।	KK-01-05-031-033a
त्वत्सहायौ महावीर्यौ भ्रातरौ ते भविष्यतः ॥	KK-01-05-031-033b
नैताभ्यां भविता दोषः सकाशात्ते पुरंदर ।	KK-01-05-031-034a
व्येतु ते शक्र संतापस्त्वमेवेन्द्रो भविष्यसि ॥	KK-01-05-031-034b
न चाप्येवं त्वया भूयः क्षेप्तव्या ब्रह्मवादिनः ।	KK-01-05-031-035a
न चावमान्या दर्पात्ते वाग्वज्रा भृशकोपनाः ॥	KK-01-05-031-035b
सौतिरुवाच ।	KK-01-05-031-036
एवमुक्तो जगामेन्द्रो निर्विशङ्कस्त्रिविष्टपम् ।	KK-01-05-031-036a
विनता चापि सिद्धार्था बभूव मुदिता तथा ॥	KK-01-05-031-036b
जनयामास पुत्रौ द्वावरुणं गरुडं तथा ।	KK-01-05-031-037a
विकलाङ्गोऽरुणस्तत्र भास्करस्य पुरःसरः ॥	KK-01-05-031-037b
पतत्त्रीणां च गरुडमिन्द्रत्वेनाभ्यषिञ्चत ।	KK-01-05-031-038a
तस्यैतत्कर्म सुमहच्छ्रूयतां भृगुनन्दन ॥ ॥	KK-01-05-031-038b
सौतिरुवाच ।	KK-01-05-032-001
ततस्तस्माद्गिरिवरात्समुदीर्णमहाबलः ।'	KK-01-05-032-001a
गरुडः पक्षिराट् तूर्णं संप्राप्तो विबुधान्प्रति ॥	KK-01-05-032-001b
तं दृष्ट्वातिबलं चैव प्राकम्पन्त सुरास्ततः ।	KK-01-05-032-002a
परस्परं च प्रत्यघ्नन्सर्वप्रहरणान्युत ॥	KK-01-05-032-002b
तत्र चासीदमेयात्मा विद्युदग्निसमप्रभः ।	KK-01-05-032-003a
भौमनः सुमहावीर्यः सोमस्य परिरक्षिता ॥	KK-01-05-032-003b
स तेन पतगेन्द्रेण पक्षतुण्डनखैः क्षतः ।	KK-01-05-032-004a
मुहूर्तमतुलं युद्धं कृत्वा विनिहतो युधि ॥	KK-01-05-032-004b
रजश्चोद्धूय सुमहत्पक्षवातेन खेचरः ।	KK-01-05-032-005a
कृत्वा लोकान्निरालोकांस्तेन देवानवाकिरत् ॥	KK-01-05-032-005b
तेनावकीर्णा रजसा देवा मोहमुपागमन् ।	KK-01-05-032-006a
न चैवं ददृशुश्छन्ना रजसाऽमृतरक्षिणः ॥	KK-01-05-032-006b
एवं संलोडयामास गरुडस्त्रिदिवालयम् ।	KK-01-05-032-007a
पक्षतुण्डप्रहारैस्तु देवान्स विददार ह ॥	KK-01-05-032-007b
ततो देवः सहस्राक्षस्तूर्णं वायुमचोदयत् ।	KK-01-05-032-008a
विक्षिपेमां रजोवृष्टिं तवेदं कर्म मारुत ॥	KK-01-05-032-008b
सौतिरुवाच ।	KK-01-05-032-009
अथ वायुरपोवाह तद्रजस्तरसा बली ।	KK-01-05-032-009a
ततो वितिमिरे जाते देवाः शकुनिमार्दयन् ॥	KK-01-05-032-009b
ननादोच्चैः स बलवान्महामेघ इवाम्बरे ।	KK-01-05-032-010a
वध्यमानः सुरगणैः सर्वभूतानि भीषयन् ॥	KK-01-05-032-010b
उत्पपात महावीर्यः पक्षिराट् परवीरहा ।	KK-01-05-032-011a
समुत्पत्यान्तरिक्षस्थं देवानामुपरि स्थितम् ॥	KK-01-05-032-011b
वर्मिणो विबुधाः सर्वे नानाशस्त्रैरवाकिरन् ।	KK-01-05-032-012a
पट्टिशैः परिधैः शूलैर्गदाभिश्च सवासवाः ॥	KK-01-05-032-012b
क्षुरप्रैर्ज्वलितैश्चापि चक्रैरादित्यरूपिभिः ।	KK-01-05-032-013a
नानाशस्त्रविसर्गैस्तैर्वध्यमानः समन्ततः ॥	KK-01-05-032-013b
कुर्वन्सुतुमुलं युद्धं पक्षिराण्ण व्यकम्पत ।	KK-01-05-032-014a
निर्दहन्निव चाकाशे वैनतेयः प्रतापवान् ।	KK-01-05-032-014b
पक्षाभ्यामुरसा चैव समन्ताद्व्यक्षिपत्सुरान् ॥	KK-01-05-032-014c
ते विक्षिप्तास्ततो देवा दुद्रुवुर्गरुडार्दिताः ।	KK-01-05-032-015a
नखतुण्डक्षताश्चैव सुस्रुवुः शोणितं बहु ॥	KK-01-05-032-015b
साध्याः प्राचीं सगन्धर्वा वसवो दक्षिणां दिशम् ।	KK-01-05-032-016a
प्रजग्मुः सहिता रुद्राः पतगेन्द्रप्रधर्षिताः ॥	KK-01-05-032-016b
दिशं प्रतीचीमादित्या नासत्यावुत्तरां दिशम् ।	KK-01-05-032-017a
मुहुर्मुहुः प्रेक्षमाणा युध्यमानं महौजसः ॥	KK-01-05-032-017b
अश्वक्रन्देन वीरेण रेणुकेन च पक्षिराट् ।	KK-01-05-032-018a
क्रथनेन च शूरेण तपनेन च खेचरः ॥	KK-01-05-032-018b
उलूकश्वसनाभ्यां च निमेषेण च पक्षिराट् ।	KK-01-05-032-019a
प्ररुजेन च संग्रामं चकार पुलिनेन च ॥	KK-01-05-032-019b
तान्पक्षनखतुण्डाग्रैरभिनद्विनतासुतः ।	KK-01-05-032-020a
युगान्तकाले संक्रुद्धः पिनाकीव परंतप ॥	KK-01-05-032-020b
महाबला महोत्साहास्तेन ते बहुधा क्षताः ।	KK-01-05-032-021a
रेजुरभ्रघनप्रख्या रुधिरौघप्रवर्षिणः ॥	KK-01-05-032-021b
तान्कृत्वा पतगश्रेष्ठः सर्वानुत्क्रान्तजीवितान् ।	KK-01-05-032-022a
अतिक्रान्तोऽमृतस्यार्थे सर्वतोऽग्निमपश्यत ॥	KK-01-05-032-022b
आवृण्वानं महाज्वालमर्चिर्भिः सर्वतोऽम्बरम् ।	KK-01-05-032-023a
दहन्तमिव तीक्ष्णांशुं चण्डवायुसमीरितम् ॥	KK-01-05-032-023b
`नभः स्पृशन्तं ज्वालाभिः सर्वभूतभयंकरम् ।'	KK-01-05-032-024a
ततो नवत्या नवतीर्मुखानां कृत्वा महात्मा गरुडस्तरस्वी ।	KK-01-05-032-024b
नदीः समापीय मुखैस्ततस्तैःसुशीघ्रमागम्य पुनर्जवेन ॥	KK-01-05-032-024c
ज्वलन्तमग्निं तममित्रतापनः समास्तरत्पत्ररथो नदीभिः ।	KK-01-05-032-025a
ततः प्रचक्रे वपुरन्यदल्पं प्रवेष्टुकामोऽग्निमभिप्रशाम्य ॥ ॥	KK-01-05-032-025b
सौतिरुवाच ।	
जाम्बूनदमयो भूत्वा मरीचिनिकरोज्ज्वलः ।	KK-01-05-033-001a
प्रविवेश बलात्पक्षी वारिवेग इवार्णवम् ॥	KK-01-05-033-001b
स चक्रं क्षुरपर्यन्तमपश्यदमृतान्तिके ।	KK-01-05-033-002a
परिभ्रमन्तमनिशं तीक्ष्णधारमयस्मयम् ॥	KK-01-05-033-002b
ज्वलनार्कप्रभं घोरं छेदनं सोमहारिणाम् ।	KK-01-05-033-003a
घोररूपं तदत्यर्थं यन्त्रं देवैः सुनिर्मितम् ॥	KK-01-05-033-003b
तस्यान्तरं स दृष्ट्वै पर्यवर्तत खेचरः ।	KK-01-05-033-004a
अरान्तरेणाभ्यपतत्संक्षिप्याङ्गं क्षणेन ह ॥	KK-01-05-033-004b
अधश्चक्रस्य चैवात्र दीप्तानलसमद्युती ।	KK-01-05-033-005a
विद्युज्जिह्वौ महावीर्यौ दीप्तास्यौ दीप्तलोचनौ ॥	KK-01-05-033-005b
चक्षुर्विषौ महाघोरौ नित्यं क्रुद्धौ तरस्विनौ ।	KK-01-05-033-006a
अमृतस्यैव रक्षार्थं ददर्श भुजगोत्तमौ ॥	KK-01-05-033-006b
सदा संरब्धनयनौ सदा चानिमिषेक्षणौ ।	KK-01-05-033-007a
तयोरेकोऽपि यं पश्येत्स तूर्णं भस्मसाद्भवेत् ॥	KK-01-05-033-007b
तौ दृष्ट्वा सहसा खेदं जगाम विनतात्मजः ।	KK-01-05-033-008a
कथमेतौ महावीर्यौ जेतव्यौ हरिभोजिनौ ॥	KK-01-05-033-008b
इति संचिन्त्य गरुडस्तयोस्तूर्णं निराकरः ।'	KK-01-05-033-009a
तयोश्चक्षूंषि रजसा सुपर्णः सहसाऽऽवृणोत् ।	KK-01-05-033-009b
ताभ्यामदृष्टरूपोऽसौ सर्वतः समताडयत् ॥	KK-01-05-033-009c
तयोरङ्गे समाक्रम्य वैनतेयोऽन्तरिक्षगः ।	KK-01-05-033-010a
आच्छिनत्तरसा मध्ये सोममभ्यद्रवत्ततः ॥	KK-01-05-033-010b
समुत्पाट्यामृतं तत्र वैनतेयस्ततो बली ।	KK-01-05-033-011a
उत्पपात जवेनैव यन्त्रमुन्मथ्य वीर्यवान् ॥	KK-01-05-033-011b
अपीत्वैवामृतं पक्षी परिगृह्याशु निःसृतः ।	KK-01-05-033-012a
आगच्छदपरिश्रान्त आवार्यार्कप्रभां ततः ॥	KK-01-05-033-012b
विष्णुना च तदाकाशे वैनतेयः समेयिवान् ।	KK-01-05-033-013a
तस्य नारायणस्तुष्टस्तेनालौल्येन कर्मणा ॥	KK-01-05-033-013b
तमुवाचाव्ययो देवो वरदोऽस्मीति खेचरम् ।	KK-01-05-033-014a
स वव्रे तव तिष्ठेयमुपरीत्यन्तरिक्षगः ॥	KK-01-05-033-014b
उवाच चैनं भूयोऽपि नारायणमिदं वचः ।	KK-01-05-033-015a
अजरश्चामरश्च स्याममृतेन विनाऽप्यहम् ॥	KK-01-05-033-015b
 सौतिरुवाच ।	KK-01-05-033-016   
एवमस्त्विति तं विष्णुरुवाच विनतासुतम् ।	KK-01-05-033-016a
प्रतिगृह्य वनौ तौ च गरुडो विष्णुमब्रवीत् ॥	KK-01-05-033-016b
भवतेपि वरं दद्यां वृणोतु भगवानपि ।	KK-01-05-033-017a
तं वव्रे वाहनं विष्णुर्गरुत्मन्तं महाबलम् ॥	KK-01-05-033-017b
ध्वजं च चक्रे भगवानुपरि स्थास्यसीति तम् ।	KK-01-05-033-018a
एवमस्त्विति तं देवमुक्त्वा नारायणं खगः ॥	KK-01-05-033-018b
वव्राज तरसा वेगाद्वायुं स्पर्धन्महाजवः ।	KK-01-05-033-019a
तं व्रजन्तं खगश्रेष्ठं वज्रेणेन्द्रोऽभ्यताडयत् ॥	KK-01-05-033-019b
हरन्तममृतं रोषाद्गरुडं पक्षिणां वरम् ।	KK-01-05-033-020a
तमुवाचेन्द्रमाक्रन्दे गरुडः पततां वरः ॥	KK-01-05-033-020b
प्रहसञ्श्लक्ष्णया वाचा तथा वज्रसमाहतः ।	KK-01-05-033-021a
ऋषेर्मानं करिष्यामि वज्रं यस्यास्थिसंभवम् ॥	KK-01-05-033-021b
वज्रस्य च करिष्यामि तवैव च शतक्रतो ।	KK-01-05-033-022a
एतत्पत्रं त्यजाम्येकं यस्यान्तं नोपलप्स्यसे ॥	KK-01-05-033-022b
न च वज्रनिपातेन रुजा मेऽस्तीह काचन ।	KK-01-05-033-023a
एवमुक्त्वा ततः पत्रमुत्ससर्ज स पक्षिराट् ॥	KK-01-05-033-023b
तदुत्सृष्टमभिप्रेक्ष्य तस्य पर्णमनुत्तमम् ।	KK-01-05-033-024a
हृष्टानि सर्धभूतानि नाम चक्रुर्गरुत्मतः ॥	KK-01-05-033-024b
सुरूपं पत्रमालक्ष्य सुपर्णोऽयं भवत्विति ।	KK-01-05-033-025a
तद्दृष्ट्वा महदाश्चर्यं सहस्राक्षः पुरंदरः ।	KK-01-05-033-025b
खगो महदिदं भूतमिति मत्वाऽभ्यभाषत ॥	KK-01-05-033-025c
बलं विज्ञातुमिच्छामि यत्ते परमनुत्तमम् ।	KK-01-05-033-026a
सख्यं चानन्तमिच्छामि त्वया सह खगोत्तम ॥ ॥	KK-01-05-033-026b
सौतिरुवाच ।	KK-01-05-034-001
इत्येवमुक्तो गरुडः प्रत्युवाच शचीपतिम्' ।	KK-01-05-034-001a
गरुड उवाच ।	KK-01-05-034-001
सख्यं मेऽस्तु त्वया देव यथेच्छसि पुरंदर ।	KK-01-05-034-001b
बलं तु मम जानीहि महच्चासह्यमेव च ॥	KK-01-05-034-001c
कामं नैतत्प्रशंसन्ति सन्तः स्वबलसंस्तवम् ।	KK-01-05-034-002a
`अनिमित्तं सुरश्रेष्ठ सद्यः प्राप्नोति गर्हणाम् ॥	KK-01-05-034-002b
गुणसंकीर्तनं चापि पृष्टेनान्येन गोपते ।	KK-01-05-034-003a
वक्तव्यं न तु वक्तव्यं स्वयमेव शतक्रतो ॥'	KK-01-05-034-003b
सखेति कृत्वा तु सखे पृष्टो वक्ष्याम्यहं त्वया ।	KK-01-05-034-004a
न ह्यात्मस्तवसंयुक्तं वक्तव्यमनिमित्ततः ॥	KK-01-05-034-004b
सपर्वतवनामुर्वीं ससागरजलामिमाम् ।	KK-01-05-034-005a
वहे पक्षेण वै शक्र त्वामप्यत्रावलम्बिनम् ॥	KK-01-05-034-005b
सर्वान्संपिण्डितान्वापि लोकान्सस्थाणुजङ्गमान् ।	KK-01-05-034-006a
वहेयमपरिश्रान्तो विद्धीदं मे महद्बलम् ॥	KK-01-05-034-006b
सौतिरुवाच ।	KK-01-05-034-007
इत्युक्तवचनं वीरं किरीटी श्रीमतां वरः ।	KK-01-05-034-007a
आह शौनक देवेन्द्रः सर्वलोकहितः प्रभुः ॥	KK-01-05-034-007b
एवमेव यथात्थ त्वं सर्वं संभाव्यते त्वयि ।	KK-01-05-034-008a
संगृह्यतामिदानीं मे सख्यमत्यन्तमुत्तमम् ॥	KK-01-05-034-008b
न कार्यं यदि सोमेन मम सोमः प्रदीयताम् ।	KK-01-05-034-009a
अस्मांस्ते हि प्रबाधेयुर्येभ्यो दद्याद्भवानिमम् ॥	KK-01-05-034-009b
गरुड उवाच ।	KK-01-05-034-010
किंचित्कारणमुद्दिश्य सोमोऽयं नीयते मया ।	KK-01-05-034-010a
न दास्यामि समापातुं सोमं कस्मैचिदप्यहम् ॥	KK-01-05-034-010b
यत्रेमं तु सहस्राक्ष निक्षिपेयमहं स्वयम् ।	KK-01-05-034-011a
त्वमादाय ततस्तृर्णं हरेथास्त्रिदिवेश्वर ॥	KK-01-05-034-011b
शक्र उवाच ।	KK-01-05-034-012
वाक्येनानेन तुष्टोऽहं यत्त्वयोक्तमिहाण्डज ।	KK-01-05-034-012a
यमिच्छसि वरं मत्तस्तं गृहाण खगोत्तम ॥	KK-01-05-034-012b
सौतिरुवाच ।	KK-01-05-034-013
इत्युक्तः प्रत्युवाचेदं कद्रूपुत्राननुस्मरन् ।	KK-01-05-034-013a
स्मृत्वा चैवोधिकृतं मातुर्दास्य निमित्ततः ॥	KK-01-05-034-013b
गरुड उवाच ।	KK-01-05-034-014
ईशोऽहमपि सर्वस्य करिष्यामि तु तेऽर्थिताम् ।	KK-01-05-034-014a
भवेयुर्भुजगाः शक्र मम भक्ष्या महाबलाः ॥	KK-01-05-034-014b
सौतिरुवाच ।	KK-01-05-034-015
तथेत्युक्त्वाऽन्वगच्छत्तं ततो दानवसूदनः ।	KK-01-05-034-015a
देवदेवं महात्मानं योगिनामीश्वरं हरिम् ॥	KK-01-05-034-015b
स चान्वमोदत्तं चार्थं यथोक्तं गरुडेन वै ।	KK-01-05-034-016a
इदं भूयो वचः प्राह भगवांस्त्रिदशेश्वरः ॥	KK-01-05-034-016b
हरिष्यामि विनिक्षिप्तं सोममित्यनुभाष्य तम् ।	KK-01-05-034-017a
आजगाम ततस्तूर्णं सुपर्णी मातुरन्तिकम् ॥	KK-01-05-034-017b
`विनयावनतो भूत्वा वचनं चेदमब्रवीत् ।	KK-01-05-034-018a
इदमानीतममृतं देवानां भवनान्मया ॥	KK-01-05-034-018b
प्रशाधि किमितो मातः करिष्यामि शुभव्रते ।	KK-01-05-034-019a
विनतोवाच ।	KK-01-05-034-019
परितुष्टाऽहमेतेन कर्मणा तव पुत्रक ॥	KK-01-05-034-019b
अजरश्चामरश्चैव देवानां सुप्रियो भव ।	KK-01-05-034-020a
सौतिरुवाच ।'	KK-01-05-034-020
अथ सर्पानुवाचेदं सर्वान्परमहृष्टवत् ।	KK-01-05-034-020b
गरुड उवाच ।	KK-01-05-034-020
इदमानीतममृतं निक्षेप्स्यामि कुशेषु वः ॥	KK-01-05-034-020c
स्नाता मङ्गलसंयुक्तास्ततः प्राश्नीत पन्नगाः ।	KK-01-05-034-021a
भवद्भिरिदमासीनैर्यदुक्तं तद्वचस्तदा ॥	KK-01-05-034-021b
अदासी चैव मातेयमद्यप्रभृति चास्तु मे ।	KK-01-05-034-022a
यथोक्तं भवतामेतद्वचो मे प्रतिपादितम् ॥	KK-01-05-034-022b
सौतिरुवाच ।	KK-01-05-034-023
ततः स्नातुं गताः सर्पाः प्रत्युक्त्वा तं तथेत्युत ।	KK-01-05-034-023a
शक्रोऽप्यमृतमाक्षिप्य जगाम त्रिदिवं पुनः ॥	KK-01-05-034-023b
अथागतास्तमुद्देशं सर्पाः सोमार्थिनस्तदा ।	KK-01-05-034-024a
स्नाताश्च कुतजप्याश्च प्रहृष्टाः कृतमङ्गलाः ॥	KK-01-05-034-024b
परस्परकृतद्वेषाः सोमप्राशनकर्मणि ।	KK-01-05-034-025a
अहं पूर्वमहं पूर्वमित्युक्त्वा ते समाद्रवन् ॥'	KK-01-05-034-025b
यत्रैतदमृतं चापि स्थापितं कुशसंस्तरे ।	KK-01-05-034-026a
तद्विज्ञाय हृतं सर्पाः प्रतिमायाकृतं च तत् ॥	KK-01-05-034-026b
सोमस्थानमिदं चेति दर्भांस्ते लिलिहुस्तदा ।	KK-01-05-034-027a
ततो द्विधा कृता जिह्वाः सर्पाणां तेन कर्मणा ॥	KK-01-05-034-027b
अभवंश्चामृतस्पर्शाद्दर्भास्तेऽथ पवित्रिणः ।	KK-01-05-034-028a
नागाश्च वञ्चिता भूत्वा विसृज्य विनतां ततः ।	KK-01-05-034-028b
विषादमगमंस्तीव्रं गरुडस्य बलात्प्रभो ॥'	KK-01-05-034-028c
एवं तदमृतं तेन हृतमाहृतमेव च ।	KK-01-05-034-029a
द्विजिह्वाश्च कृताः सर्पा गरुडेन महात्मना ॥	KK-01-05-034-029b
ततः सुपर्णः परमप्रहर्षवान्विहृत्य मात्रा सह तत्र कानने ।	KK-01-05-034-030a
भुजंगभक्षः परमार्चितः खगैरहीनकीर्तिर्विनतामनन्दयत् ॥	KK-01-05-034-030b
इमां कथां यः शृणुयान्नरः सदापठेत वा द्विजगणमुख्यसंसदि ।	KK-01-05-034-031a
असंशयं त्रिदिवमियात्स पुण्यभाङ्महात्मनः पतगपतेः प्रकीर्तनात् ॥ ॥	KK-01-05-034-031b
	
शौनक उवाच । 	
भुजङ्गमानां शापस्य मात्रा चैव सुतेन च ।	KK0105035001a
विनतायास्त्वया प्रोक्तं कारणं सूतनन्दन ॥	KK0105035001b
वरप्रदानं भर्त्रा च कद्रूविनतयोस्तथा ।	KK0105035002a
नामनी चैव ते प्रोक्ते पक्षिणोर्वैनतेययोः ॥	KK0105035002b
पन्नगानां तु नामानि न कीतर्यसि सूतज ।	KK0105035003a
प्राधान्येनापि नामानि श्रोतुमिच्छामहे वयम् ॥	KK0105035003b
सौतिरुवाच । 	
बहुत्वान्नामधेयानि पन्नगानां तपोधन ।	KK0105035004a
न कीर्तयिष्ये सर्वेषां प्राधान्येन तु मे शृणु ॥	KK0105035004b
शेषः प्रथमतो जातो वासुकिस्तदनन्तरम् ।	KK0105035005a
ऐरावतस्तक्षकश्च कर्कोटकधनञ्जयौ ॥	KK0105035005b
कालियो मणिनागश्च नागश्चापूरणस्तथा ।	KK0105035006a
नागस्तथा पिञ्जरक एलापत्रोऽथ वामनः ॥	KK0105035006b
नीलानीलौ तथा नागौ कल्माषशबलौ तथा ।	KK0105035007a
आर्यकश्चोग्रकश्चैव नागः कलशपोतकः ॥	KK0105035007b
सुमनाख्यो दधिमुखस्तथा विमलपिण्डकः ।	KK0105035008a
आप्तः कोटरकश्चैव शङ्खो वालिशिखस्तथा ॥	KK0105035008b
निष्टानको हेमगुहो नहुषः पिङ्गलस्तथा ।	KK0105035009a
बाह्यकर्णो हस्तिपदस्तथा मुद्गरपिण्डकः ॥	KK0105035009b
कम्बलाश्वतरौ चापि नागः कालीयकस्तथा ।	KK0105035010a
वृत्तसंवर्तकौ नागौ द्वौ च पद्माविति श्रुतौ ॥	KK0105035010b
नागः शङ्खमुखश्चैव तथा कूष्माण्डकोऽपरः ।	KK0105035011a
क्षेमकश्च तथा नागो नागः पिण्डारकस्तथा ॥	KK0105035011a
करवीरः पुष्पदंष्ट्रो बिल्वको बिल्वपाण्डुरः ।	KK0105035012a
मूषकादः शङ्खशिराः पूर्णभद्रो हरिद्रकः ॥	KK0105035012b
अपराजितो ज्योतिकश्च पन्नगः श्रीवहस्तथा ।	KK0105035013a
कौरव्यो धृतराष्ट्रश्च शङ्खपिण्डश्च वीर्यवान् ॥	KK0105035013b
विरजाश्च सुबाहुश्च शालिपिण्डश्च वीर्यवान् ।	KK0105035014a
हस्तिपिण्डः पिठरकः सुमुखः कौणपाशनः ॥	KK0105035014b
कुठऱः कुञ्जरश्चैव तथा नागः प्रभाकरः ।	KK0105035015a
कुमुदः कुमुदाक्षश्च तित्तिरिर्हलिकस्तथा ॥	KK0105035015b
कर्दमश्च महानागो नागश्च बहुमूलकः ।	KK0105035016a
कर्कराकर्करौ नागौ कुण्डोदरमहोदरौ ॥	KK0105035016b
एते प्राधान्यतो नागाः कीर्तिता द्विजसत्तम ।	KK0105035017a
बहुत्वान्नामधेयानामितरे नानुकीर्तिताः ॥	KK0105035017b
एतेषां प्रसवो यश्च प्रसवस्य च संततिः ।	KK0105035018a
असङ्ख्येयेति मत्त्वा तान्न ब्रवीमि तपोधन ॥	KK0105035018b
बहूनीह सहस्राणि प्रयुतान्यर्बुदानि च ।	KK0105035019a
अशक्यान्येव सङ्ख्यातुं पन्नगानां तपोधन ॥ ॥इति श्रीमन्महाभारते आदिपर्वणि आस्तीकपर्वणि पञ्चत्रिंशोऽध्यायः ॥ 35 ॥ 	KK0105035019b
शौनक उवाच । 	
आख्याता भुजगास्तात वीर्यवन्तो दुरासदाः ।	KK-01-05-036-001a
शापं तं तेऽभिविज्ञाय कृतवन्तः किमुत्तरम् ॥	KK-01-05-036-001b
सौतिरुवाच । 	
तेषां तु भगवाञ्छेषः कद्रूं त्यक्त्वा महायशाः ।	KK-01-05-036-002a
उग्रं तपः समातस्थे वायुभक्षो यतव्रतः ॥	KK-01-05-036-002b
गन्धमादनमासाद्य बदर्यां च तपोरतः ।	KK-01-05-036-003a
गोकर्णे पुष्करारण्ये तथा हिमवतस्तटे ॥	KK-01-05-036-003b
तेषु तेषु च पुण्येषु तीर्थेष्वायतनेषु च ।	KK-01-05-036-004a
एकान्तशीलो नियतः सततं विजितेन्द्रियः ॥	KK-01-05-036-004b
तप्यमानं तपो घोरं तं ददर्श पितामहः ।	KK-01-05-036-005a
संशुष्कमांसत्वक्स्नायुं जटाचीरधरं मुनिम् ॥	KK-01-05-036-005b
तमब्रवीत्सत्यधृतिं तप्यमानं पितामहः ।	KK-01-05-036-006a
किमिदं कुरुषे शेष प्रजानां स्वस्ति वै कुरु ॥	KK-01-05-036-006b
त्वं हि तीव्रेण तपसा प्रजास्तापयसेऽनघ ।	KK-01-05-036-007a
ब्रूहि कामं च मे शेष यस्ते हृदि व्यवस्थितः ॥	KK-01-05-036-007b
शेष उवाच । 	
सोदर्या मम सर्वे हि भ्रातरो मन्दचेतसः ।	KK-01-05-036-008a
सह तैर्नोत्सहे वस्तुं तद्भवाननुमन्यताम् ॥	KK-01-05-036-008b
अभ्यसूयन्ति सततं परस्परममित्रवत् ।	KK-01-05-036-009a
ततोऽहं तप आतिष्ठे नैतन्पश्येयमित्युत ॥	KK-01-05-036-009b
न मर्षयन्ति ससुतां सततं विनतां च ते ।	KK-01-05-036-010a
अस्माकं चापरो भ्राता वैनतेयोऽन्तरिक्षगः ॥	KK-01-05-036-010b
तं च द्विषन्ति सततं स चापि बलवत्तरः ।	KK-01-05-036-011a
वरप्रदानात्स पितुः कश्यपस्य महात्मनः ॥	KK-01-05-036-011b
सोऽहं तपः समास्थाय मोक्ष्यामीदं कलेवरम् ।	KK-01-05-036-012a
कथं मे प्रेत्यभावेऽपि न तैः स्यात्सह सङ्गमः ॥	KK-01-05-036-012b
तमेवं वादिनं शेषं पितामह उवाच ह ।	KK-01-05-036-013a
जानामि शेष सर्वेषां भ्रातॄणां ते विचेष्टितम् ॥	KK-01-05-036-013b
मातुश्चाप्यपराधाद्वै भ्रातॄणां ते महद्भयम् ।	KK-01-05-036-014a
कृतोऽत्र परिहारश्च पूर्वमेव भुजङ्गम ॥	KK-01-05-036-014b
भ्रातॄणां तव सर्वेषां न शोकं कर्तुमर्हसि ।	KK-01-05-036-015a
वृणीष्व च वरं मत्तः शेष यत्तेऽभिकाङ्क्षितम् ॥	KK-01-05-036-015b
दास्यामि हि वरं तेऽद्य प्रीतिर्मे परमा त्वयि ।	KK-01-05-036-016a
दिष्ट्या बुद्धिश्च ते धर्मे निविष्टा पन्नगोत्तम । 	KK-01-05-036-016b
भूयो भूयश्च ते बुद्धिर्धर्मे भवतु सुस्थिरा ॥ 	KK-01-05-036-016c
शेष उवाच । 	
एष एव वरो देव काङ्क्षितो मे पितामह ।	KK-01-05-036-017a
धर्मे मे रमतां बुद्धिः शमे तपसि चेश्वर ॥	KK-01-05-036-017b
ब्रह्मोवाच । 	
प्रीतोऽस्म्यनेन ते शेष दमेन च शमेन च ।	KK-01-05-036-018a
त्वया त्विदं वचः कार्यं मन्नियोगात्प्रजाहितम् ॥	KK-01-05-036-018b
इमां महीं शैलवनोपपन्नां ससागरग्रामविहारपत्तनाम् 	KK-01-05-036-019a
त्वं शेष सम्यक् चलितां यथाव-त्संगृह्य तिष्ठस्व यथाऽचला स्यात् ॥ 	KK-01-05-036-019b
शेष उवाच । 	
यथाऽऽह देवो वरदः प्रजापति-र्महीपतिर्भूतपतिर्जगत्पतिः । 	KK-01-05-036-020a
तथा महीं धारयिताऽस्मि निश्चलां प्रयच्छतां मे विवरं प्रजापते ॥ 	KK-01-05-036-020b
ब्रह्मोवाच । 	
अधो महीं गच्छ भुजङ्गमोत्तमस्वयं तवैषा विवरं प्रदास्यति । 	KK-01-05-036-021a
इमां धरां धारयता त्वया हि मे महत्प्रियं शेष कृतं भविष्यति ॥ 	KK-01-05-036-021b
सौतिरुवाच । 	
तथैव कृत्वा विवरं प्रविश्य सप्रभुर्भुवो भुजगवराग्रजः स्थितः । 	KK-01-05-036-022a
बिभर्ति देवीं शिरसा महीमिमां समुद्रनेमिं परिगृह्य सर्वतः ॥ 	KK-01-05-036-022b
ब्रह्मोवाच । 	
शेषोऽसि नागोत्तम धर्मदेवो महीमिमां धारयसे यदेकः । 	KK-01-05-036-023a
अनन्तभोगैः परिगृह्य सर्वां यथाहमेवं बलभिद्यथा वा ॥ 	KK-01-05-036-023b
सौतिरुवाच । 	
अधो भूमौ वसत्येवं नागोऽनन्तः प्रतापवान् ।	KK-01-05-036-024a
धारयन्वसुधामेकः शासनाद्ब्रह्मणो विभोः ॥	KK-01-05-036-024b
सुपर्णं च सहायं वै भगवानमरोत्तमः ।	KK-01-05-036-025a
प्रादादनन्ताय तदा वैनतेयं पितामहः ॥	KK-01-05-036-025b
अनन्तेऽभिप्रयाते तु वासुकिः स महाबलः ।	KK-01-05-036-026a
अभ्यषिच्यत नागैस्तु दैवतैरिव वासवः ॥' ॥ 	KK-01-05-036-026b
सौतिरुवाच । 	KK-01-05-037-001
मातुः सकाशात्तं शापं श्रुत्वा वै पन्नगोत्तमः ।	KK-01-05-037-001a
वासुकिश्चिन्तयामास शापोऽयं न भवेत्कथम् ॥	KK-01-05-037-001b
ततः स मन्त्रयामास भ्रातृभिः सह सर्वशः ।	KK-01-05-037-002a
ऐरावतप्रभृतिभिः सर्वैर्धर्मपरायणैः ॥	KK-01-05-037-002b
वासुकिरुवाच । 	KK-01-05-037-003
अयं शापो यथोद्दिष्टो विदितं वस्तथाऽनघाः ।	KK-01-05-037-003a
तस्य शापस्य मोक्षार्थं मन्त्रयित्वा यतामहे ॥	KK-01-05-037-003b
सर्वेषामेव शापानां प्रतिघातो हि विद्यते ।	KK-01-05-037-004a
न तु मात्राऽभिशप्तानां मोक्षः क्वचन विद्यते ॥	KK-01-05-037-004b
अव्ययस्याप्रमेयस्य सत्यस्य च तथाग्रतः ।	KK-01-05-037-005a
शप्ता इत्येव मे श्रुत्वा जायते हृदि वेपथुः ॥	KK-01-05-037-005b
नूनं सर्वविनाशोऽयमस्माकं समुपागतः ।	KK-01-05-037-006a
शापः सृष्टो महाघोरो मात्रा खल्वविनीतया । 	KK-01-05-037-006b
न ह्येतां सोऽव्ययो देवः शपत्नीं प्रत्यषेधयत् ॥ 	KK-01-05-037-006c
तस्मात्संमन्त्रयामोऽद्य भुजङ्गानामनामयम् ।	KK-01-05-037-007a
यथा भवेद्धि सर्वेषां मा नः कालोऽत्यगादयम् ॥	KK-01-05-037-007b
सर्व एव हि नस्तावद्बुद्धिमन्तो विचक्षणाः ।	KK-01-05-037-008a
अपि मन्त्रयमाणा हि हेतुं पश्याम मोक्षणे ॥	KK-01-05-037-008b
यथा नष्टं पुरा देवा गूढमग्निं गुहागतम् ।	KK-01-05-037-009a
यथा स यज्ञो न भवेद्यथा वाऽपि पराभवः । 	KK-01-05-037-009b
जनमेजयस्य सर्पाणां विनाशकरणाय वै ॥ 	KK-01-05-037-009c
सौतिरुवाच । 	KK-01-05-037-01
तथेत्युक्त्वा ततः सर्वे काद्रवेयाः समागताः ।	KK-01-05-037-010a
समयं चकिरे तत्र मन्त्रबुद्धिविशारदाः ॥	KK-01-05-037-010b
एके तत्राब्रुवन्नागा वयं भूत्वा द्विजर्षभाः ।	KK-01-05-037-011a
जनमेजयं तु भिक्षामो यज्ञस्ते न भवेदिति ॥	KK-01-05-037-011b
अपरे त्वब्रुवन्नागास्तत्र पण्डितमानिनः ।	KK-01-05-037-012a
मन्त्रिणोऽस्य वयं सर्वे भविष्यामः सुसंमताः ॥	KK-01-05-037-012b
स नः प्रक्ष्यति सर्वेषु कार्येष्वर्थविनिश्चयम् ।	KK-01-05-037-013a
तत्र बुद्धिं प्रदास्यामो यथा यज्ञो निवर्त्स्यति ॥	KK-01-05-037-013b
स नो बहुमतान्राजा बुद्ध्या बुद्धिमतां वरः ।	KK-01-05-037-014a
यज्ञार्थं प्रक्ष्यति व्यक्तं नेति वक्ष्यामहे वयम् ॥	KK-01-05-037-014b
दर्शयन्तो बहून्दोषान्प्रेत्य चेह च दारुणान् ।	KK-01-05-037-015a
हेतुभिः कारणैश्चैव यथा यज्ञो भवेन्न सः ॥	KK-01-05-037-015b
अथवा य उपाध्यायः क्रतोस्तस्य भविष्यति ।	KK-01-05-037-016a
सर्पसत्रविधानज्ञो राजकार्यहिते रतः ॥	KK-01-05-037-016b
तं गत्वा दशतां कश्चिद्भुजङ्गः स मरिष्यति ।	KK-01-05-037-017a
तस्मिन्मृते यज्ञकारे क्रतुः स न भविष्यति ॥	KK-01-05-037-017b
ये चान्ये सर्पसत्रज्ञा भविष्यन्त्यस्य चर्त्विजः ।	KK-01-05-037-018a
तांश्च सर्वान्दशिष्यामः कृतमेवं भविष्यति ॥	KK-01-05-037-018b
अपरे त्वब्रुवन्नागा धर्मात्मानो दयालवः ।	KK-01-05-037-019a
अबुद्धिरेषा भवतां ब्रह्महत्या न शोभनम् ॥	KK-01-05-037-019b
सम्यक्सद्धर्ममूला वै व्यसने शान्तिरुत्तमा ।	KK-01-05-037-020a
अधर्मोत्तरता नाम कृत्स्नं व्यापादयेज्जगत् ॥	KK-01-05-037-020b
अपरे त्वब्रुवन्नागाः समिद्धं जातवेदसम् ।	KK-01-05-037-021a
वर्षैर्निर्वापयिष्यामो मेघा भूत्वा सविद्युतः ॥	KK-01-05-037-021b
स्रुग्भाण्डं निशि गत्वा च अपरे भुजगोत्तमाः ।	KK-01-05-037-022a
प्रमत्तानां हरन्त्वाशु विघ्न एवं भविष्यति ॥	KK-01-05-037-022b
यज्ञे वा भुजगास्तस्मिञ्शतशोऽथ सहस्रशः ।	KK-01-05-037-023a
जनान्दशन्तु वै सर्वे नैवं त्रासो भविष्यति ॥	KK-01-05-037-023b
अथवा संस्कृतं भोज्यं दूषयन्तु भुजङ्गमाः ।	KK-01-05-037-024a
स्वेन मूत्रपुरीषेण सर्वभोज्यविनाशिना ॥	KK-01-05-037-024b
अपरे त्वब्रुवंस्तत्र ऋत्विजोऽस्य भवामहे ।	KK-01-05-037-025a
यज्ञविघ्नं करिष्यामो दक्षिणा दीयतामिति ॥	KK-01-05-037-025b
वश्यतां च गतोऽसौ नः करिष्यति यथेप्सितम् ।	KK-01-05-037-026a
अपरे त्वब्रुवंस्तत्र जले प्रक्रीडितं नृपम् ॥	KK-01-05-037-026b
गृहमानीय बध्नीमः क्रतुरेवं भवेन्न सः ।	KK-01-05-037-027a
अपरे त्वब्रुवंस्तत्र नागाः पण्डितमानिनः ॥	KK-01-05-037-027b
दशामस्तं प्रगृह्याशु कृतमेवं भविष्यति ।	KK-01-05-037-028a
छिन्नं मूलमनर्थानां मृते तस्मिन्भविष्यति ॥	KK-01-05-037-028b
एषा नो नैष्ठिकी बुद्धिः सर्वेषामीक्षणश्रवः ।	KK-01-05-037-029a
अथ यन्मन्यसे राजन्द्रुतं तत्संविधीयताम् ॥	KK-01-05-037-029b
इत्युक्त्वा समुदैक्षन्त वासुकिं पन्नगोत्तमम् ।	KK-01-05-037-030a
वासुकिश्चापि संचिन्त्य तानुवाच भुजङ्गमान् ॥	KK-01-05-037-030b
नैषा वो नैष्ठिकी बुद्धिर्मता कर्तुं भुजङ्गमाः ।	KK-01-05-037-031a
सर्वेषामेव मे बुद्धिः पन्नगानां न रोचते ॥	KK-01-05-037-031b
किं तत्र संविधातव्यं भवतां स्याद्धितं तु यत् ।	KK-01-05-037-032a
श्रेयः प्रसादनं मन्ये कश्यपस्य महात्मनः ॥	KK-01-05-037-032b
ज्ञातिवर्गस्य सौहार्दादात्मनश्च भुजङ्गमाः ।	KK-01-05-037-033a
न च जानाति मे बुद्धिः किंचित्कर्तुं वचो हिवः ॥	KK-01-05-037-033b
मया हीदं विधातव्यं भवतां यद्धितं भवेत् ।	KK-01-05-037-034a
अनेनाहं भृशं तप्ये गुणदोषौ मदाश्रयौ ॥ ॥	KK-01-05-037-034b
सौतिरुवाच । 	KK-01-05-038-001
सर्पाणां तु वचः श्रुत्वा सर्वेषामिति चेति च ।	KK-01-05-038-001a
वासुकेश्च वचः श्रुत्वा एलापत्रोऽब्रवीदिदम् ॥	KK-01-05-038-001b
प्रागेव दर्शिता बुद्धिर्मयैषा भुजगोत्तमाः ।	KK-01-05-038-002a
हेयेति यदि वो बुद्धिस्तवापि च तथा प्रभो ॥	KK-01-05-038-002b
अस्तु कामं मभाद्यापि बुद्धिः स्मरणमागता ।	KK-01-05-038-003a
तां शृणुध्वं प्रवक्ष्यामि याथातथ्येन पन्नगाः ॥' 	KK-01-05-038-003b
न स यज्ञो न भविता न स राजा तथाविधः ।	KK-01-05-038-004a
जनमेजयः पाण्डवेयो यतोऽस्माकं महद्भयम् ॥	KK-01-05-038-004b
दैवेनोपहतो राजन्यो भवेदिह पूरुषः ।	KK-01-05-038-005a
स दैवमेवाश्रयेत नान्यत्तत्र परायणम् ॥	KK-01-05-038-005b
तदिदं चैवमस्माकं भयं पन्नगसत्तमाः ।	KK-01-05-038-006a
दैवमेवाश्रयामोऽत्र शृणुध्वं च वचो मम ॥	KK-01-05-038-006b
अहं शापे समुत्सृष्टे समश्रौषं वचस्तदा ।	KK-01-05-038-007a
मातुरुत्सङ्गमारूढो भयात्पन्नगसत्तमाः । 	KK-01-05-038-007b
देवानां पन्नगश्रेष्ठास्तीक्ष्णास्तीक्ष्ण इति प्रभो ॥ 	KK-01-05-038-007c
शापदुःखाग्नितप्तानां पन्नगानामनामयम् ।	KK-01-05-038-008a
कृपया परयाऽऽविष्टाः प्रार्थयन्तो दिवौकसः ॥' 	KK-01-05-038-008b
पितामहमुपागम्य देवा वचनमब्रुवन् |	KK-01-05-038-009a
देवा ऊचुः । 	KK-01-05-038-009
का हि लब्ध्वा प्रियान्पुत्राञ्शपेदेवं पितामह ।	KK-01-05-038-009b
ऋते कद्रूं तीक्ष्णरूपां देवदेव तवाग्रतः ॥	KK-01-05-038-009c
तथेति च वचस्तस्यास्त्वयाप्युक्तं पितामह ।	KK-01-05-038-010a
इच्छाम एतद्विज्ञातुं कारणं यन्न वारिता ॥	KK-01-05-038-010b
ब्रह्मोवाच । 	KK-01-05-038-011
बहवः पन्नगास्तीक्ष्णा घोररूपा विषोल्बणाः ।	KK-01-05-038-011a
प्रजानां हितकामोऽहं न च वारितवांस्तदा ॥	KK-01-05-038-011b
ये दन्दशूकाः क्षुद्राश्च पापाचारा विषोल्बणाः ।	KK-01-05-038-012a
तेषां विनाशो भविता न तु ये धर्मचारिणः ॥	KK-01-05-038-012b
यन्निमित्तं च भविता मोक्षस्तेषां महाभयात् ।	KK-01-05-038-013a
पन्नगानां निबोधध्वं तस्मिन्काले समागते ॥	KK-01-05-038-013b
यायावरकुले धीमान्भविष्यति महानृषिः ।	KK-01-05-038-014a
जरत्कारुरिति ख्यातस्तपस्वी नियतेन्द्रियः ॥	KK-01-05-038-014b
तस्य पुत्रो जरत्कारोर्भविष्यति तपोधनः ।	KK-01-05-038-015a
आस्तीको नाम यज्ञं स प्रतिषेत्स्यति तं तदा । 	KK-01-05-038-015b
तत्र मोक्ष्यन्ति भुजगा ये भविष्यन्ति धार्मिकाः ॥ 	KK-01-05-038-015c
देवा ऊचुः । 	KK-01-05-038-016
स मुनिप्रवरो ब्रह्मञ्जरत्कारुर्महातपाः ।	KK-01-05-038-016a
कस्यां पुत्रं महात्मानं जनयिष्यति वीर्यवान् ॥	KK-01-05-038-016b
ब्रह्मोवाच । 	KK-01-05-038-017
वासुकेर्भगिनी कन्या समुत्पन्ना सुशोभना ।	KK-01-05-038-017a
तस्मै दास्यति तां कन्यां वासुकिर्भुजगोत्तमः ॥	KK-01-05-038-017b
तस्यां जनयिता पुत्रं वेदवेदाङ्गपारगम् ।	KK-01-05-038-018a
सनामायां सनामा स कन्यायां द्विजसत्तमः ॥ 	KK-01-05-038-018b
एलापत्र उवाच । 	KK-01-05-038-019
एवमस्त्विति तं देवाः पितामहमथाब्रुवन् ।	KK-01-05-038-019a
उक्त्वैवं वचनं देवान्विरिञ्चिस्त्रिदिवं ययौ ॥	KK-01-05-038-019b
सोऽहमेवं प्रपश्यामि वासुके भगिनी तव ।	KK-01-05-038-020a
जरत्कारुरिति ख्याता तां तस्मै प्रतिपादय ॥	KK-01-05-038-020b
भैक्षवद्भिक्षमाणाय नागानां भयशान्तये ।	KK-01-05-038-021a
ऋषये सुव्रतायैनामेष मोक्षः श्रुतो मया ॥ ॥	KK-01-05-038-021b
सौतिरुवाच । 	KK-01-05-039-001
एलापत्रवचः श्रुत्वा ते नागा द्विजसत्तम ।	KK-01-05-039-001a
सर्वे प्रहृष्टमनसः साधुसाध्वित्यपूजयन् ॥	KK-01-05-039-001b
ततःप्रभृति तां कन्यां वासुकिः पर्यरक्षत ।	KK-01-05-039-002a
जरत्कारुं स्वसारं वै परं हर्षमवाप च ॥	KK-01-05-039-002b
ततो नातिमहान्कालः समतीत इवाभवत् ।	KK-01-05-039-003a
अथ देवासुराः सर्वे ममन्थुर्वरुणालयम् ॥	KK-01-05-039-003b
तत्र नेत्रमभून्नागो वासुकिर्बलिनां वरः ।	KK-01-05-039-004a
समाप्यैव च तत्कर्म पितामहमुपागमन् ॥	KK-01-05-039-004b
देवा वासुकिना सार्धं पितामहमथाव्रुवन् ।	KK-01-05-039-005a
भगवञ्शापभीतोऽयं वासुकिस्तप्यते भृशम् ॥	KK-01-05-039-005b
अस्यैतन्मानसं शल्यं समुद्धर्तुं त्वमर्हसि ।	KK-01-05-039-006a
जनन्याः शापजं देव ज्ञातीनां हितमिच्छतः ॥	KK-01-05-039-006b
हितो ह्ययं सदास्माकं प्रियकारी च नागराट् ।	KK-01-05-039-007a
प्रसादं कुरु देवेश शमयास्य मनोज्वरम् ॥	KK-01-05-039-007b
ब्रह्मोवाच । 	KK-01-05-039-008
मयैव तद्वितीर्णं वै वचनं मनसाऽमराः ।	KK-01-05-039-008a
एलापत्रेण नागेन यदस्याभिहितं पुरा ॥	KK-01-05-039-008b
तत्करोत्वेष नागेन्द्रः प्राप्तकालं वचः स्वयम् ।	KK-01-05-039-009a
विनशिष्यन्ति ये पापा न तु ये धर्मचारिणः ॥	KK-01-05-039-009b
उत्पन्नः स जरत्कारुस्तपस्युग्रे रतो द्विजः ।	KK-01-05-039-010a
तस्यैष भगिनीं काले जरत्कारुं प्रयच्छतु ॥	KK-01-05-039-010b
एलापत्रेण यत्प्रोक्तं वचनं भुजगेन ह ।	KK-01-05-039-011a
पन्नगानां हितं देवास्तत्तथा न तदन्यथा ॥	KK-01-05-039-011b
सौतिरुवाच। 	KK-01-05-039-012
एतच्छ्रुत्वा तु नागेन्द्रः पितामहवचस्तदा ।	KK-01-05-039-012a
संदिश्य पन्नगान्सर्वान्वासुकिः शापमोहितः ॥	KK-01-05-039-012b
स्वसारमुद्यम्य तदा जरत्कारुमृषिं प्रति ।	KK-01-05-039-013a
सर्पान्बहूञ्जरत्कारौ नित्ययुक्तान्समादधत् ॥	KK-01-05-039-013b
जरत्कारुर्यदा भार्यामिच्छेद्वरयितुं प्रभुः ।	KK-01-05-039-014a
शीघ्रमेत्य तदाऽऽख्येयं तन्नः श्रेयो भविष्यति ॥ ॥	KK-01-05-039-014b
शौनक उवाच । 	KK-01-05-040-001
जरत्कारुरिति ख्यातो यस्त्वया सूतनन्दन ।	KK-01-05-040-001a
इच्छामि तदहं श्रोतुं ऋषेस्तस्य महात्मनः ॥	KK-01-05-040-001b
किं कारणं जरत्कारोर्नामैतत्प्रथितं भुवि ।	KK-01-05-040-002a
जरत्कारुनिरुक्तिं त्वं यथावद्वक्तुमर्हसि ॥	KK-01-05-040-002b
सौतिरुवाच । 	KK-01-05-040-003
जरेति क्षयमाहुर्वै दारुणं कारुसंज्ञितम् ।	KK-01-05-040-003a
शरीरं कारु तस्यासीत्तत्स धीमाञ्शनैःशनैः ॥	KK-01-05-040-003b
क्षपयामास तीव्रेण तपसेत्यत उच्यते ।	KK-01-05-040-004a
जरत्कारुरिति ब्रह्मन्वासुकेर्भगिनी तथा ॥	KK-01-05-040-004b
एवमुक्तस्तु धर्मात्मा शौनकः प्राहसत्तदा ।	KK-01-05-040-005a
उग्रश्रवसमामन्त्र्य उपपन्नमिति ब्रुवन् ॥	KK-01-05-040-005b
शौनक उवाच । 	KK-01-05-040-006
उक्तं नाम यथा पूर्वं सर्वं तच्छ्रुतवानहम् ।	KK-01-05-040-006a
यथा तु जातो ह्यास्तीक एतदिच्छामि वेदितुम् । 	KK-01-05-040-006b
तच्छ्रुत्वा वचनं तस्य सौतिः प्रोवाच शास्त्रतः ॥ 	KK-01-05-040-006b
सौतिरुवाच । 	KK-01-05-040-007
संदिश्य पन्नगान्सर्वान्वासुकिः सुसमाहितः ।	KK-01-05-040-007a
स्वसारमुद्यम्य तदा जरत्कारुमृषिं प्रति ॥	KK-01-05-040-007b
अथ कालस्य महतः स मुनिः संशितव्रतः ।	KK-01-05-040-008a
तपस्यभिरतो धीमान्स दारान्नाभ्यकाङ्क्षत ॥	KK-01-05-040-008b
स तूर्ध्वरेतास्तपसि प्रसक्तः स्वाध्यायवान्वीतभयः कृतात्मा । 	KK-01-05-040-009a
चचार सर्वां पृथिवीं महात्मान चापि दारान्मनसाध्यकाङ्क्षत् ॥ 	KK-01-05-040-009b
ततोऽपरस्मिन्संप्राप्ते काले कस्मिंश्चिदेव तु ।	KK-01-05-040-010a
परिक्षिन्नाम राजासीद्ब्रह्मन्कौरववंशजः ॥	KK-01-05-040-010b
यथा पाण्डुर्महाबाहुर्धनुर्धरवरो युधि ।	KK-01-05-040-011a
बभूव मृगयाशीलः पुरास्य प्रपितामहः ॥	KK-01-05-040-011b
तथा विख्यातवाँल्लोके परीक्षिदभिमन्युजः ।'	KK-01-05-040-012a
मृगान्विध्यन्वराहांश्च तरक्षून्महिषांस्तथा । 	KK-01-05-040-012b
अन्यांश्च विविधान्वन्यांश्चचार पृथिवीपतिः ॥ 	KK-01-05-040-012c
स कदाचिन्मृगं विद्ध्वा बाणेनानतपर्वणा ।	KK-01-05-040-013a
पृष्ठतो धनुरादाय ससार गहने वने ॥	KK-01-05-040-013b
यथैव भगवान्रुद्रो विद्ध्वा यज्ञमृगं दिवि ।	KK-01-05-040-014a
अन्वगच्छद्धनुष्पाणिः पर्यन्वेष्टुमितस्ततः ॥	KK-01-05-040-014b
न हि तेन मृगो विद्धो जीवन्गच्छति वै वने ।	KK-01-05-040-015a
पूर्वरूपं तु तत्तूर्णं तस्यासीत्स्वर्गतिं प्रति ॥	KK-01-05-040-015b
परिक्षितो नरेन्द्रस्य विद्धो यन्नष्टवान्मृगः ।	KK-01-05-040-016a
दूरं चापहृतस्तेन मृगेण स महीपतिः ॥	KK-01-05-040-016b
परिश्रान्तः पिपासार्त आससाद मुनिं वने ।	KK-01-05-040-017a
गवां प्रचारेष्वासीनं वत्सानां मुखनिःसृतम् ॥	KK-01-05-040-017b
भूयिष्ठमुपयुञ्जानं फेनमापिबतां पयः ।	KK-01-05-040-018a
तमभिद्रुत्य वेगेन स राजा संशितव्रतम् ॥	KK-01-05-040-018b
अपृच्छद्धनुरुद्यम्य तं मुनिं क्षुच्छ्रमान्वितः ।	KK-01-05-040-019a
भोभो ब्रह्मन्नहं राजा परीक्षिदभिमन्युजः ॥	KK-01-05-040-019b
मया विद्धो मृगो नष्टः कच्चित्तं दृष्टवानसि ।	KK-01-05-040-020a
स मुनिस्तं तु नोवाच किंचिन्मौनव्रते स्थितः ॥	KK-01-05-040-020b
तस्य स्कन्धे मृतं सर्पं क्रुद्धो राजा समासजत् ।	KK-01-05-040-021a
समुत्क्षिप्य धनुष्कोट्या स चैनं समुपैक्षत ॥	KK-01-05-040-021b
न स किंचिदुवाचैनं शुभं वा यदि वाऽशुभम् ।	KK-01-05-040-022a
स राजा क्रोधमुत्सृज्य व्यथितस्तं तथागतम् । 	KK-01-05-040-022b
दृष्ट्वा जगाम नगरमृषिस्त्वासीत्तथैव सः ॥ 	KK-01-05-040-022c
न हि तं राजशार्दूलं क्षमाशीलो महामुनिः ।	KK-01-05-040-023a
स्वधर्मनिरतं भूपं समाक्षिप्तोऽप्यधर्षयत् ॥	KK-01-05-040-023b
न हि तं राजशार्दूलस्तथा धर्मपरायणम् ।	KK-01-05-040-024a
जानाति भरतश्रेष्ठस्तत एनमधर्षयत् ॥	KK-01-05-040-024b
तरुणस्तस्य पुत्रोऽभूत्तिग्मतेजा महातपाः ।	KK-01-05-040-025a
शृङ्गी नाम महाक्रोधो दुष्प्रसादोमहाव्रतः ॥	KK-01-05-040-025b
स देवं परमासीनं सर्वभूतहिते रतम् ।	KK-01-05-040-026a
ब्रह्माणमुपतस्थे वै काले काले सुंसयतः ॥	KK-01-05-040-026b
सतेन समनुज्ञातो ब्रह्मणा गृहमेयिवान् ।	KK-01-05-040-027a
सख्योक्तः क्रीडमानेन स तत्र हसता किल ॥	KK-01-05-040-027b
संरम्भात्कोपनोऽतीव विषकल्पो मुनेः सुतः ।	KK-01-05-040-028a
उद्दिश्य पितरं तस्य यच्छ्रुत्वा रोषमाहरत् । 	KK-01-05-040-028b
ऋषिपुत्रेण नर्मार्थे कृशेन द्विजसत्तम ॥ 	KK-01-05-040-028c
कृश उवाच । 	KK-01-05-040-029
तेजस्विनस्तव पिता तथैव च तपस्विनः ।	KK-01-05-040-029a
शवं स्कन्धेन वहति मा शृङ्गिन्गर्वितो भव ॥	KK-01-05-040-029b
व्याहरत्स्वृषिपुत्रेषु मा स्म किंचिद्वचो वद ।	KK-01-05-040-030a
अस्मद्विधेषु सिद्धेषु ब्रह्मवित्सु तपस्विषु ॥	KK-01-05-040-030b
क्व ते पुरुषमानित्वं क्व ते वाचस्तथाविधाः ।	KK-01-05-040-031a
दर्पजाः पितरं द्रष्टा यस्त्वं शवधरं तथा ॥	KK-01-05-040-031b
पित्रा च तव तत्कर्म नानुरूपमिवात्मनः ।	KK-01-05-040-032a
कृतं मुनिजनश्रेष्ठ येनाहं भृशदुःखितः ॥ ॥	KK-01-05-040-032b
सौतिरुवाच । 	KK0105041001
एवमुक्तः स तेजस्वी शृङ्गी कोपसमन्वितः ।	KK0105041001a
मृतधारं गुरुं श्रुत्वा पर्यतप्यत मन्युना ॥	KK0105041001b
स त कृशमक्षिप्रेक्ष्य सूनृतां वाचमुत्सृजन् ।	KK0105041002a
अपृच्छत्तं कथं तातः `सर्वभूतहिते रतः ॥	KK0105041002b
अनन्यचेताः सततं विष्णुं दवेमतोषयत् ।	KK0105041003a
वन्यान्नभोजी सततं मुनिर्मौनव्रते स्थितः । 	KK0105041003b
एवंभूतः स तेजस्वी' स मेऽद्य मृतधारकः ॥ 	KK0105041003c
कृश उवाच । 	KK0105041004
राज्ञा परिक्षिता तात मृगयां परिधावता ।	KK0105041004a
अवसक्तः पितुस्तेऽद्य मृतः स्कन्धे भुजङ्गमः ॥	KK0105041004b
शृङ्ग्युवाच । 	KK0105041005
किं मे पित्रा कृतं तस्य राज्ञोऽनिष्टं दुरात्मनः ।	KK0105041005a
ब्रूहि तत्कृश तत्त्वेन पश्य मे तपसो बलम् ॥	KK0105041005b
कृश उवाच । 	KK0105041006
स राजा मृगयां यातः परिक्षिदभिमन्युजः ।	KK0105041006a
ससार मृगमेकाकी विद्ध्वा बाणेन शीघ्रगम् ॥	KK0105041006b
न चापश्यन्मृगं राजा चरंस्तस्मिन्महावने ।	KK0105041007a
पितरं ते स दृष्ट्वैव पप्रच्छानभिभाषिणम् ॥	KK0105041007b
तं स्थाणुभूतं तिष्ठन्तं क्षुत्पिपासाश्रमातुरः ।	KK0105041008a
पुनःपुनर्मृगं नष्टं प्रपच्छ पितरं तव ॥	KK0105041008b
स च मौनव्रतोपेतो नैव तं प्रत्यभाषत ।	KK0105041009a
तस्य राजा धनुष्कोट्या सर्पं स्कन्धे समासजत् ॥	KK0105041009b
शृङ्गिंस्तव पिता सोऽपि तथैवास्ते यतव्रतः ।	KK0105041010a
सोऽपि राजा स्वनगरं प्रस्थितो गजसाह्वयम् ॥	KK0105041010b
सौतिरुवाच । 	KK0105041011
श्रुत्वैवमृषिपुत्रस्तु शवं स्कन्धे प्रतिष्ठितम् ।	KK0105041011a
कोपसंरक्तनयनः प्रज्वलन्निव मन्युना ॥	KK0105041011b
आविष्टः स हि कोपेन शशाप नृपतिं तदा ।	KK0105041012a
वार्युपस्पृश्य तेजस्वी क्रोधवेगबलात्कृतः ॥	KK0105041012b
शृङ्ग्युवाच । 	KK0105041013
योऽसौ वृद्धस्य तातस्य तथा कृच्छ्रगतस्य ह ।	KK0105041013a
स्कन्धे मृतं समास्राक्षीत्पन्नगं राजकिल्विषी ॥	KK0105041013b
तं पापमतिसंक्रुद्धस्तक्षकः पन्नगेश्वरः ।	KK0105041014a
आशीविषस्तिग्मतेजा मद्वाक्यबलचोदितः ॥	KK0105041014b
सप्तरात्रादितो नेता यमस्य सदनं प्रति ।	KK0105041015a
द्विजानामवमन्तारं कुरूणामयशस्करम् ॥	KK0105041015b
सौतिरुवाच । 	KK0105041016
इति शप्त्वातिसंक्रुद्धः शृङ्गी पितरमभ्यगात् ।	KK0105041016a
आसीनं ग्रोव्रजे तस्मिन्वहन्तं शवपन्नगम् ॥	KK0105041016b
स तमालक्ष्य पितरं शृङ्गी स्कन्धगतेन वै ।	KK0105041017a
शवेन भुजगेनासीद्भूयः क्रोधसमाकुलः ॥	KK0105041017b
दुःखाच्चाश्रूणि मुमुचे पितरं चेदमब्रवीत् ।	KK0105041018a
श्रुत्वेमां धर्षणां तात तव तेन दुरात्मना ॥	KK0105041018b
राज्ञा परिक्षिता कोपादशपं तमहं नृपम् ।	KK0105041019a
यथार्हति स एवोग्रं शापं कुरुकुलाधमः । 	KK0105041019b
सप्तमेऽहनि तं पापं तक्षकः पन्नगोत्तमः ॥ 	KK0105041019c
वैवस्वतस्य सदनं नेता परमदारुणम् । 	KK0105041020a
सौतिरुवाच ।	KK0105041020
तमब्रवीत्पिता ब्रह्मंस्तथा कोपसमन्वितम् ॥ 	KK0105041020b
शमीक उवाच । 	KK0105041021
न मे प्रियं कृतं तात नैष धर्मस्तपस्विनाम् ।	KK0105041021a
वयं तस्य नरेन्द्रस्य विषये निवसामहे ॥	KK0105041021b
न्यायतो रक्षितास्तेन तस्य पापं न रोचये ।	KK0105041022a
सर्वथा वर्तमानस्य राज्ञो ह्यस्मद्विधैः सदा ॥	KK0105041022b
क्षन्तव्यं पुत्र धर्मो हि हतो हन्ति न संशयः ।	KK0105041023a
यदि राजा न संरक्षेत्पीडा नः परमा भवेत् ॥	KK0105041023b
न शक्नुयाम चरितुं धर्मं पुत्र यथासुखम् ।	KK0105041024a
रक्षमाणा वयं तात राजभिर्धर्मदृष्टिभिः ॥	KK0105041024b
चरामो विपुलं धर्मं तेषां भागोऽस्ति धर्मतः ।	KK0105041025a
सर्वथा वर्तमानस्य राज्ञः क्षन्तव्यमेव हि ॥	KK0105041025b
परिक्षित्तु विशेषेण यथाऽस्य प्रपितामहः ।	KK0105041026a
रक्षत्यस्मांस्तथा राज्ञा रक्षितव्याः प्रजा विभो ॥	KK0105041026b
अराजके जनपदे दोषा जायन्ति वै सदा ।	KK0105041027a
उद्वृत्तं सततं लोकं राजा दण्डेन शास्ति वै ॥	KK0105041027b
दण्डात्प्रतिभयं भूयः शान्तिरुत्पद्यते तदा ।	KK0105041028a
नोद्विग्नश्चरते धर्मं नोद्विग्नश्चरते क्रियाम् ॥	KK0105041028b
राज्ञा प्रतिष्ठितो धर्मो धर्मात्स्वर्गः प्रतिष्ठितः ।	KK0105041029a
राज्ञो यज्ञक्रियाः सर्वा यज्ञाद्देवाः प्रतिष्ठिताः ॥	KK0105041029b
देवाद्वृष्टिः प्रवर्तेत वृष्टेरोषधयः स्मृताः ।	KK0105041030a
ओषधिभ्यो मनुष्याणां धारयन्सततं हितम् ॥	KK0105041030b
मनुष्याणां च यो धाता राजा राज्यकरः पुनः ।	KK0105041031a
दशश्रोत्रियसमो राजा इत्येवं मनुरब्रवीत् ॥	KK0105041031b
तेनेह क्षुधितेनैत्य श्रान्तेन मृगलिप्सुना ।	KK0105041032a
अजानता कृतं मन्ये व्रतमेतदिदं मम ॥	KK0105041032b
कस्मादिदं त्वया बाल्यात्सहसा दुष्कृतं कृतम् ।	KK0105041033a
न ह्यर्हति नृपः शापमस्मत्तः पुत्र सर्वथा ॥ ॥	KK0105041033b
शृङ्ग्युवाच । 	KK-01-05-042-001
यद्येतत्साहसं तात यदि वा दुष्कृतं कृतम् ।	KK-01-05-042-001a
प्रियं वाप्यप्रियं वा ते वागुक्ता न मृषा भवेत् ॥	KK-01-05-042-001b
नैवान्यथेदं भविता पितरेष ब्रवीमि ते ।	KK-01-05-042-002a
नाहं मृषा ब्रवीम्येवं स्वैरेष्वपि कुतः शपन् ॥	KK-01-05-042-002b
शमीक उवाच । 	KK-01-05-042-003
जानाम्युग्रप्रभावं त्वां तात सत्यगिरं तथा ।	KK-01-05-042-003a
नानृतं चोक्तपूर्वं ते नैतन्मिथ्या भविष्यति ॥	KK-01-05-042-003b
पित्रा पुत्रो वयस्थोऽपि सततं वाच्य एव तु ।	KK-01-05-042-004a
यथा स्याद्गुणसंयुक्तः प्राप्नुयाच्च महद्यशः ॥	KK-01-05-042-004b
किं पुनर्बाल एव त्वं तपसा भावितः सदा ।	KK-01-05-042-005a
वर्धते चेत्प्रभवतां कोपोऽतीव महात्मनाम् ॥	KK-01-05-042-005b
उत्सीदेयुरिमे लोकाः क्षमा चास्य प्रतिक्रिया ।'	KK-01-05-042-006a
सोऽहं पश्यामि वक्तव्यं त्वयि धर्मभृतां वर । 	KK-01-05-042-006b
पुत्रत्वं बालतां चैव तवावेक्ष्य च साहसम् ॥ 	KK-01-05-042-006c
स त्वं शमपरो भूत्वा वन्यमाहारमाचरन् ।	KK-01-05-042-007a
चर क्रोधमिमं हित्वा नैवं धर्मं प्रहास्यसि ॥	KK-01-05-042-007b
क्रोधो हि धर्मं हरति यतीनां दुःखसंचितम् ।	KK-01-05-042-008a
ततो धर्मविहीनानां गतिरिष्टा न विद्यते ॥	KK-01-05-042-008b
शम एव यतीनां हि क्षमिणां सिद्धिकारकः ।	KK-01-05-042-009a
क्षमावतामयं लोकः परश्चैव क्षमावताम् ॥	KK-01-05-042-009b
तस्माच्चरेथाः सततं क्षमाशीलो जितेन्द्रियः ।	KK-01-05-042-010a
क्षमया प्राप्स्यसे लोकान्ब्रह्मणः समनन्तरान् ॥	KK-01-05-042-010b
मया तु शममास्थाय यच्छक्यं कर्तुमद्य वै ।	KK-01-05-042-011a
तत्करिष्याम्यहं तात प्रेपयिष्ये नृपाय वै ॥	KK-01-05-042-011b
मम पुत्रेण शप्तोऽसि बालेनाकृतबुद्धिना ।	KK-01-05-042-012a
ममेमां धर्षणां त्वत्तः प्रेक्ष्य राजन्नमर्षिणा ॥	KK-01-05-042-012b
सौतिरुवाच । 	KK-01-05-042-013
एवमादिश्य शिष्यं स प्रेषयामास सुव्रतः ।	KK-01-05-042-013a
परिक्षिते नृपतये दयापन्नो महातपाः ॥	KK-01-05-042-013b
संदिश्य कुशलप्रश्नं कार्यवृत्तान्तमेव च ।	KK-01-05-042-014a
शिष्यं गौरमुखं नाम शीलवन्तं समाहितम् ॥	KK-01-05-042-014b
सोऽभिगम्य ततः शीघ्रं नरेन्द्रं कुरुवर्धनम् ।	KK-01-05-042-015a
विवेश भवनं राज्ञः पूर्वं द्वास्थैर्निवेदितः ॥	KK-01-05-042-015b
पूजितस्तु नरेन्द्रेण द्विजो गौरमुखस्तदा ।	KK-01-05-042-016a
आचख्यौ च परिश्रान्तो राज्ञः सर्वमशेषतः ॥	KK-01-05-042-016b
शमीकवचनं घोरं यथोक्तं मन्त्रिसन्निधौ ।	KK-01-05-042-017a
गौरमुख उवाच |	KK-01-05-042-017
शमीको नाम राजेन्द्र वर्तते विषये तव ॥	KK-01-05-042-017b
ऋषिः परमधर्मात्मा दान्तः शान्तो महातपाः ।	KK-01-05-042-018a
तस्य त्वया नरव्याघ्र सर्पः प्राणैर्वियोजितः ॥	KK-01-05-042-018b
अवसक्तो धनुष्कोट्या स्कन्धे मौनान्वितस्य च ।	KK-01-05-042-019a
क्षान्तवांस्तव तत्कर्म पुत्रस्तस्य न चक्षमे ॥	KK-01-05-042-019b
तेन शप्तोऽसि राजेन्द्र पितुरज्ञातमद्य वै ।	KK-01-05-042-020a
तक्षकः सप्तरात्रेण मृत्युस्तव भविष्यति ॥	KK-01-05-042-020b
तत्र रक्षां कुरुष्वेति पुनः पुनरथाब्रवीत् ।	KK-01-05-042-021a
तदन्यथा न शक्यं च कर्तुं केनचिदप्युत ॥	KK-01-05-042-021b
न हि शक्नोति संयन्तुं पुत्रं कोपसमन्वितम् ।	KK-01-05-042-022a
ततोऽहं प्रेषितस्तेन तव राजन्हितार्थिना ॥	KK-01-05-042-022b
सौतिरुवाच । 	KK-01-05-042-023
इति श्रुत्वा वचो घोरं स राजा कुरुनन्दनः ।	KK-01-05-042-023a
पर्यतप्यत तत्पापं कृत्वा राजा महातपाः ॥	KK-01-05-042-023b
तं च मौनव्रतं श्रुत्वा वने मुनिवरं तदा ।	KK-01-05-042-024a
भूय एवाभवद्राजा शोकसंतप्तमानसः ॥	KK-01-05-042-024b
अनुक्रोशात्मतां तस्य शमीकस्यावधार्य च ।	KK-01-05-042-025a
पर्यतप्यत भूयोपि कृत्वा तत्किल्बिषं मुनेः ॥	KK-01-05-042-025b
न हि मृत्युं तथा राजा श्रुत्वा वै सोऽन्वतप्यत ।	KK-01-05-042-026a
अशोचदमरप्रख्यो यथा कृत्वेह कर्म तत् ॥	KK-01-05-042-026b
ततस्तं प्रेषयामास राजा गौरमुखं तदा ।	KK-01-05-042-027a
भूयः प्रसादं भगवान्करोत्विह ममेति वै ॥	KK-01-05-042-027b
श्रुत्वा तु वचनं राज्ञो मुनिर्गौरमुखस्तदा ।	KK-01-05-042-028a
समनुज्ञाप्य वेगेन प्रजगामाश्रमं गुरोः ॥' 	KK-01-05-042-028b
तस्मिंश्च गतमात्रेऽथ राजा गौरमुखे तदा ।	KK-01-05-042-029a
मन्त्रिभिर्मन्त्रयामास सह संविग्नमानसः ॥	KK-01-05-042-029b
संमन्त्र्य मन्त्रिभिश्चैव स तथा मन्त्रतत्त्ववित् ।	KK-01-05-042-030a
प्रासादं कारयामास एकस्तम्भं सुरक्षितम् ॥	KK-01-05-042-030b
रक्षां च विदधे तत्र भिषजश्चौषधानि च ।	KK-01-05-042-031a
ब्राह्मणान्मन्त्रसिद्धांश्च सर्वतो वै न्ययोजयत् ॥	KK-01-05-042-031b
राजकार्याणि तत्रस्थः सर्वाण्येवाकरोच्च सः ।	KK-01-05-042-032a
मन्त्रिभिः सह धर्मज्ञः समन्तात्परिरक्षितः ॥	KK-01-05-042-032b
न चैनं कश्चिदारूढं लभते राजसत्तमम् ।	KK-01-05-042-033a
वातोऽपि निश्चरंस्तत्र प्रवेशे विनिवार्यते ॥	KK-01-05-042-033b
प्राप्ते च दिवसे तस्मिन्सप्तमे द्विजसत्तमः ।	KK-01-05-042-034a
काश्यपोऽभ्यागमद्विद्वांस्तं राजानं चिकित्सितुम् ॥	KK-01-05-042-034b
श्रुतं हि तेन तदभूद्यथा तं राजसत्तमम् ।	KK-01-05-042-035a
तक्षकः पन्नगश्रेष्ठो नेष्यते यमसादनम् ॥	KK-01-05-042-035b
तं दष्टं पन्नगेन्द्रेण करिष्येऽहमपज्वरम् ।	KK-01-05-042-036a
तत्र मेऽर्थश्च धर्मश्च भवितेति विचिन्तयन् ॥	KK-01-05-042-036b
तं ददर्श स नागेन्द्रस्तक्षकः काश्यपं पथि ।	KK-01-05-042-037a
गच्छन्तमेकमनसं द्विजो भूत्वा वयोऽतिगः ॥	KK-01-05-042-037b
तमब्रवीत्पन्नगेन्द्रः काश्यपं मुनिपुंगवम् ।	KK-01-05-042-038a
क्व भवांस्त्वरितो याति किंच कार्यं चिकीर्षति ॥	KK-01-05-042-038b
काश्यप उवाच । 	KK-01-05-042-039
नृपं कुरुकुलोत्पन्नं परिक्षितमरिंदमम् ।	KK-01-05-042-039a
तक्षकः पन्नगश्रेष्ठस्तेजसाऽध्य प्रधक्ष्यति ॥	KK-01-05-042-039b
तं दष्टं पन्नगेन्द्रेण तेनाग्निसमतेजसम् ।	KK-01-05-042-040a
पाण्डवानां कुलकरं राजानममितौजसम् । 	KK-01-05-042-040b
गच्छामित्वरितं सौम्य सद्यः कर्तुमपज्वरम् ॥ 	KK-01-05-042-040c
विज्ञातविषविद्योऽहं ब्राह्मणो लोकपूजितः ।	KK-01-05-042-041a
अस्मद्गुरुकटाक्षेण कल्योऽहं विषनाशने ॥' 	KK-01-05-042-041b
तक्षक उवाच । 	KK-01-05-042-042
अहं स तक्षको ब्रह्मंस्तं धक्ष्यामि महीपतिम् ।	KK-01-05-042-042a
निवर्तस्व न शक्तस्त्वं मया दष्टं चिकित्सितुम् ॥	KK-01-05-042-042b
काश्यप उवाच । 	KK-01-05-042-043
अहं तं नृपतिं गत्वा त्वया दष्टमपज्वरम् ।	KK-01-05-042-043a
करिष्यामीति मे बुद्धिर्विद्याबलसमन्विता ॥ ॥	KK-01-05-042-043b
तक्षक उवाच । 	KK-01-05-043-001
यदि दष्टं मयेह त्वं शक्तः किंचिच्चिकित्सितुम् ।	KK-01-05-043-001a
ततो वृक्षं मया दष्टमिमं जीवय काश्यप ॥	KK-01-05-043-001b
परं मन्त्रबलं यत्ते तद्दर्शय यतस्व च ।	KK-01-05-043-002a
न्यग्रोधमेनं धक्ष्यामि पश्यतस्ते द्विजोत्तम ॥	KK-01-05-043-002b
काश्यप उवाच । 	KK-01-05-043-003
दश नागेन्द्र वृक्षं त्वं यद्येतदभिमन्यसे ।	KK-01-05-043-003a
अहमेनं त्वया दष्टं जीवयिष्ये भुजंगम । 	KK-01-05-043-003b
पश्य मन्त्रबलं मेऽद्य न्यग्रोधं दश पन्नग ॥' 	KK-01-05-043-003c
सौतिरुवाच । 	KK-01-05-043-004
एवमुक्तः स नागेन्द्रः काश्यपेन महात्मना ।	KK-01-05-043-004a
अदशद्वृक्षमभ्येत्य न्यग्रोधं पन्नगोत्तमः ॥	KK-01-05-043-004b
स वृक्षस्तेन दष्टस्तु पन्नगेन महात्मना ।	KK-01-05-043-005a
आशीविषविषोपेतः प्रजज्वाल समन्ततः ॥	KK-01-05-043-005b
तं दग्ध्वा स नगं नागः काश्यपं पुनरब्रवीत् ।	KK-01-05-043-006a
कुरु यत्नं द्विजश्रेष्ठ जीवयैनं वनस्पतिम् ॥	KK-01-05-043-006b
सौतिरुवाच । 	KK-01-05-043-007
भस्मीभूतं ततो वृक्षं पन्नगेन्द्रस्य तेजसा ।	KK-01-05-043-007a
भस्म सर्वं समाहृत्य काश्यपो वाक्यमब्रवीत् ॥	KK-01-05-043-007b
विद्याबलं पन्नगेन्द्र पश्य मेऽद्य वनस्पतौ ।	KK-01-05-043-008a
अहं संजीवयाम्येनं पश्यतस्ते भुजंगम ॥	KK-01-05-043-008b
ततः स भगवान्विद्वान्काश्यपो द्विजसत्तमः ।	KK-01-05-043-009a
भस्मराशीकृतं वृक्षं विद्यया समजीवयत् ॥	KK-01-05-043-009b
अङ्कुरं कृतवांस्तत्र ततः पर्णद्वयान्वितम् ।	KK-01-05-043-010a
पलाशिनं शाखिनं च तथा विटपिनं पुनः ॥	KK-01-05-043-010b
तं दृष्ट्वा जीवितं वृक्षं काश्यपेन महात्मना ।	KK-01-05-043-011a
उवाच तक्षको ब्रह्मन्नैतदत्यद्भुतं त्वयि ॥	KK-01-05-043-011b
द्विजेन्द्र यद्विषं हन्या मम वा मद्विधस्य वा ।	KK-01-05-043-012a
कं त्वमर्थमभिप्रेप्सुर्यासि तत्र तपोधन ॥	KK-01-05-043-012b
यत्तेऽभिलषितं प्राप्तं फलं तस्मान्नृपोत्तमात् ।	KK-01-05-043-013a
अहमेव प्रदास्यामि तत्ते यद्यपि दुर्लभम् ॥	KK-01-05-043-013b
विप्रशापाभिभूते च क्षीणायुषि नराधिपे ।	KK-01-05-043-014a
घटमानस्य ते विप्र सिद्धिः संशयिता भवेत् ॥	KK-01-05-043-014b
ततो यशः प्रदीप्तं ते त्रिषु लोकेषु विश्रुतम् ।	KK-01-05-043-015a
निरंशुरिव घर्मांशुरन्तर्धानमितो व्रजेत् ॥	KK-01-05-043-015b
काश्यप उवाच । 	KK-01-05-043-016
धनार्थी याम्यहं तत्र तन्मे देहि भुजंगम ।	KK-01-05-043-016a
ततोऽहं विनिवर्तिष्ये स्वापतेयं प्रगृह्य वै ॥	KK-01-05-043-016b
तक्षक उवाच । 	KK-01-05-043-017
यावद्धनं प्रार्थयसे तस्माद्राज्ञस्ततोऽधिकम् ।	KK-01-05-043-017a
अहमेव प्रदास्यामि निवर्तस्व द्विजोत्तम ॥	KK-01-05-043-017b
सौतिरुवाच । 	KK-01-05-043-018
तक्षकस्य वचः श्रुत्वा काश्यपो द्विजसत्तमः ।	KK-01-05-043-018a
प्रदध्यौ सुमहातेजाराजानं प्रति बुद्धिमान् ॥	KK-01-05-043-018b
दिव्यज्ञानः स तेजस्वी ज्ञात्वा तं नृपतिं तदा ।	KK-01-05-043-019a
क्षीणायुषं पाण्डवेयमपावर्तत काश्यपः ॥	KK-01-05-043-019b
लब्ध्वा वित्तं मुनिवरस्तक्षकाद्यावदीप्सितम् ।	KK-01-05-043-020a
निवृत्ते काश्यपे तस्मिन्समयेन महात्मनि ॥	KK-01-05-043-020b
जगाम तक्षकस्तूर्णं नगरं नागसाह्वयम् ।	KK-01-05-043-021a
अथ शुश्राव गच्छन्स तक्षको जगतीपतिम् ॥	KK-01-05-043-021b
मन्त्रैर्विषहरैर्दिव्यै रक्ष्यमाणं प्रयत्नतः । 	KK-01-05-043-022a
सौतिरुवाच ।	KK-01-05-043-022
स चिन्तयामास तदा मायायोगेन पार्थिवः ॥ 	KK-01-05-043-022b
मया वञ्चयितव्योऽसौ क उपायो भवेदिति ।	KK-01-05-043-023a
ततस्तापसरूपेण प्राहिणोत्स भुजंगमान् ॥	KK-01-05-043-023b
फलपत्रोदकं गृह्य राज्ञे नागोऽथ तक्षकः । 	KK-01-05-043-024a
तक्षक उवाच ।	KK-01-05-043-024
गच्छध्वं यूयमव्यग्रा राजानं कार्यवत्तया ॥ 	KK-01-05-043-024b
फलपत्रोदकं नागाः प्रतिग्राहयितुं नृपम् । 	KK-01-05-043-025a
सौतिरुवाच ।	KK-01-05-043-025
ते तक्षकसमादिष्टास्तथा चक्रुर्भुजङ्गमाः ॥ 	KK-01-05-043-025b
उपनिन्युस्तथा राज्ञे दर्भानम्भः फलानि च ।	KK-01-05-043-026a
तच्च सर्वं स राजेन्द्रः प्रतिजग्राह वीर्यवान् ॥	KK-01-05-043-026b
कृत्वा तेषां च कार्याणि गम्यतामित्युवाच तान् ।	KK-01-05-043-027a
गतेषु तेषु नागेषु तापसच्छद्मरूपिषु ॥	KK-01-05-043-027b
अमात्यान्सुहृदश्चैव प्रोवाच स नराधिपः ।	KK-01-05-043-028a
भक्षयन्तु भवन्तो वै स्वादूनीमानि सर्वशः ॥	KK-01-05-043-028b
तापसैरुपनीतानि फलानि सहिता मया ।	KK-01-05-043-029a
ततो राजा ससचिवः फलान्यादातुमैच्छत ॥	KK-01-05-043-029b
विधिना संप्रयुक्तो वै ऋषिवाक्येन तेन तु ।	KK-01-05-043-030a
यस्मिन्नेव फले नागस्तमेवाभक्षयत्स्वयम् ॥	KK-01-05-043-030b
ततो भक्षयतस्तस्य फलात्कृमिरभूदणुः ।	KK-01-05-043-031a
ह्रस्वकः कृष्णनयनस्ताम्रवर्णोऽथ शौनक ॥	KK-01-05-043-031b
स तं गृह्य नृपश्रेष्ठः सचिवानिदमब्रवीत् ।	KK-01-05-043-032a
अस्तमभ्येति सविता विषादद्य न मे भयम् ॥	KK-01-05-043-032b
सत्यवागस्तु स मुनिः कृमिर्मां दशतामयम् ।	KK-01-05-043-033a
तक्षको नाम भूत्वा वै तथा परिहृतं भवेत् ॥	KK-01-05-043-033b
ते चैनमन्ववर्तन्त मन्त्रिणः कालचोदिताः ।	KK-01-05-043-034a
एवमुक्त्वा स राजेन्द्रो ग्रीवायां सन्निवेश्यह ॥	KK-01-05-043-034b
कृमिकं प्राहसत्तूर्णं मुमूर्षुर्नष्टचेतनः ।	KK-01-05-043-035a
प्रहसन्नेव भोगेन तक्षकेणाभिवेष्टितः ॥	KK-01-05-043-035b
तस्मात्फलाद्विनिष्क्रम्य यत्तद्राज्ञे निवेदितम् ।	KK-01-05-043-036a
वेष्टयित्वा च भोगेन विनद्य च महास्वनम् । 	KK-01-05-043-036b
अदशत्पृथिवीपालं तक्षकः पन्नगेश्वरः ॥ ॥ 	KK-01-05-043-036c
सौतिरुवाच । 	KK-01-05-044-001
तं तथा मन्त्रिणो दृष्ट्वा भोगेन परिवेष्टितम् ।	KK-01-05-044-001a
विषण्णवदनाः सर्वे रुरुदुर्भृशदुःखिताः ॥	KK-01-05-044-001b
तं तु नागं ततो दृष्ट्वा मन्त्रिणस्ते प्रदुद्रुवुः ।	KK-01-05-044-002a
अपश्यन्त तथा यान्तमाकाशे नागमद्भुतम् ॥	KK-01-05-044-002b
सीमन्तमिव कुर्वाणं नभसः पद्मवर्चसम् ।	KK-01-05-044-003a
तक्षकं पन्नगश्रेष्ठं भृशं शोकपरायणाः ॥	KK-01-05-044-003b
ततस्तु ते तद्गृहमग्निना वृतं प्रदीप्यमानं विषजेन भोगिनः । 	KK-01-05-044-004a
भयात्परित्यज्य दिशः प्रपेदिरे पपात तच्चाशनिताडितं यथा ॥ 	KK-01-05-044-004b
ततो नृपे तक्षकतेजसाहते प्रयुज्य सर्वाः परलोकसत्क्रियाः । 	KK-01-05-044-005a
शुचिर्द्विजो राजपुरोहितस्तदा तथैव ते तस्य नृपस्य मन्त्रिणः ॥ 	KK-01-05-044-005b
नृपं शिशुं तस्य सुतं प्रचक्रिरे समेत्य सर्वे पुरवासिनो जनाः । 	KK-01-05-044-006a
नृपं यमाहुस्तममित्रघातिनं कुरुप्रवीरं जनमेजयं जनाः ॥ 	KK-01-05-044-006b
स बाल एवार्यमतिर्नृपोत्तमः सहैव तैर्मन्त्रिपुरोहितैस्तदा । 	KK-01-05-044-007a
शशास राज्यं कुरुपुंगवाग्रजो यथाऽस्य वीरः प्रपितामहस्तथा ॥ 	KK-01-05-044-007b
ततस्तु राजानममित्रतापनं समीक्ष्य ते तस्य नृपस्य मन्त्रिणः । 	KK-01-05-044-008a
सुवर्णवर्माणमुपेत्य काशिपं वपुष्टमार्थं वरयांप्रचक्रमुः ॥ 	KK-01-05-044-008b
ततः स राजा प्रददौ वपुष्टमां कुरुप्रवीराय परीक्ष्य धर्मतः । 	KK-01-05-044-009a
स चापि तां प्राप्य मुदा युतोऽभव-न्न चान्यनारीषु मनो दधे क्वचित् ॥ 	KK-01-05-044-009b
सरःसु फुल्लेषु वनेषु चैव प्रसन्नचेता विजहार वीर्यवान् । 	KK-01-05-044-010a
तथा स राजन्यवरो विजह्रिवान्यथोर्वशीं प्राप्य पुरा पुरूरवाः ॥ 	KK-01-05-044-010b
वपुष्टमा चापि वरं पतिव्रता प्रतीतरूपा समवाप्य भूपतिम् । 	KK-01-05-044-011a
भावेन रामा रमयांबभूव तं विहारकालेष्ववरोधसुन्दरी ॥ ॥ 	KK-01-05-044-011b
सौतिरुवाच । 	KK-01-05-045-001
एतस्मिन्नेव काले तु जरत्कारुर्महातपाः ।	KK-01-05-045-001a
चचार पृथिवीं कृत्स्नां यत्रसायंगृहो मुनिः ॥	KK-01-05-045-001c
चरन्दीक्षां महातेजा दुश्चरामकृतात्मभिः ।	KK-01-05-045-002a
तीर्थेष्वाप्लवनं कुर्वन्पुण्येषु विचचार ह ॥	KK-01-05-045-002c
वायुभक्षो निराहारः शुष्यन्नहरहर्मुनिः ।	KK-01-05-045-003a
सं ददर्श पितॄन्गर्ते लम्बमानानधोमुखान् ॥	KK-01-05-045-003c
एकतन्त्ववशिष्टं वै वीरणस्तम्बमाश्रितान् ।	KK-01-05-045-004a
तं तन्तुं च शनैराखुमाददानं बिलेशयम् ॥	KK-01-05-045-004c
निराहारान्कृशान्दीनान्गर्ते स्वत्राणमिच्छतः ।	KK-01-05-045-005a
उपसृत्य स तान्दीनान्दीनरूपोऽभ्यभाषत ॥	KK-01-05-045-005c
के भवन्तोऽवलम्बन्ते वीरमस्तम्बमाश्रिताः ।	KK-01-05-045-006a
दुर्बलं खादितैर्मूलैराखुना बिलवासिना ॥	KK-01-05-045-006c
वीरणस्तम्बके मूलं यदप्येकमिह स्थितम् ।	KK-01-05-045-007a
तद्भप्ययं शनैराखुरादत्ते दशनैः शितैः ॥	KK-01-05-045-007c
छेत्स्यतेऽल्पावशिष्टत्वादेतदप्यचिरादिव ।	KK-01-05-045-008a
ततस्तु पतितारोऽत्र गर्ते व्यक्तमधोमुखाः ॥	KK-01-05-045-008c
अत्र मे दुःखमुत्पन्नं दृष्ट्वा युष्मानधोमुखान् ।	KK-01-05-045-009a
कृच्छ्रामापदमापन्नान्प्रियं किं करवाणि वः ॥	KK-01-05-045-009c
तपसोऽस्य चतुर्थेन तृतीयेनाथ वा पुनः ।	KK-01-05-045-010a
अर्धेन वापि निस्तर्तुमापदं ब्रूत मा चिरम् ॥	KK-01-05-045-010c
अथवापि समग्रेण तरन्तु तपसा मम ।	KK-01-05-045-011a
भवन्तः सर्व एवेह काममेवं विधीयताम् ॥	KK-01-05-045-011c
पितर ऊचुः । 	KK-01-05-045-012
कुतो भवान्ब्रह्मचारी यो नस्त्रातुमिहेच्छसि ।	KK-01-05-045-012a
न तु विप्राग्र्य तपसा शक्यमेतद्व्यपोहितुम् ॥	KK-01-05-045-012c
अस्ति नस्तात तपसः फलं प्रवदतां वर ।	KK-01-05-045-013a
संतानप्रक्षयाद्ब्रह्मन्पतामो निरयेऽशुचौ ॥	KK-01-05-045-013c
सन्तानं हि परो धर्मं एवमाह पितामहः ।	KK-01-05-045-014a
लम्बतामिह नस्तात न ज्ञानं प्रतिभाति वै ॥	KK-01-05-045-014c
येन त्वां नाभिजानीमो लोके विख्यातपौरुषम् ।	KK-01-05-045-015a
वृद्धो भवान्महाभागोयोनः शोच्यान्सुदुःखितान् ॥	KK-01-05-045-015c
शोचते चैव कारुण्याच्छृणु ये वै वयं द्विज ।	KK-01-05-045-016a
यायावरा नाम वयमृषयः संशितव्रताः ॥	KK-01-05-045-016c
लोकात्पुम्यादिह भ्रष्टाः सन्तानप्रक्षयान्मुने ।	KK-01-05-045-017a
प्रणष्टं नस्तपस्तीव्रं न हि नस्तन्तुरस्ति वै ॥	KK-01-05-045-017c
अस्तित्वेकोऽद्य नस्तन्तुः सोऽपि नास्ति यथा तथा ।	KK-01-05-045-018a
मन्दभाग्योऽल्पभाग्यानां तप एकं समास्थितः ॥	KK-01-05-045-018c
जरत्कारुरिति ख्यातो वेदवेदाङ्गपारगः ।	KK-01-05-045-019a
नियतात्मा महात्मा च सुव्रतः सुमहातपाः ॥	KK-01-05-045-019c
तेन स्म तपसो लोभात्कृच्छ्रमापादिता वयम् ।	KK-01-05-045-020a
न तस्य भार्या पुत्रो वा बान्धवो वाऽस्ति कश्चन ॥	KK-01-05-045-020c
तस्माल्लम्बामहे गर्ते नष्टसंज्ञा ह्यनाथवत् ।	KK-01-05-045-021a
स वक्तव्यस्त्वया दृष्टो ह्यस्माकं नाथवत्तया ॥	KK-01-05-045-021c
पितरस्तेऽवलम्बन्ते गर्ते दीना अधोमुखाः ।	KK-01-05-045-022a
साधु दारान्कुरुष्वेति प्रजायस्वेति चाभि भोः ॥	KK-01-05-045-022c
कुलतन्तुर्हि नः शिष्टः स एकैकस्तपोधन ।	KK-01-05-045-023a
यं तु पश्यसि नो ब्रह्मन्वीरणस्तम्बमाश्रयम् ॥	KK-01-05-045-023c
एषोऽस्माकं कुलस्तम्ब आस्ते स्वकुलवर्धनः ।	KK-01-05-045-024a
यानि पश्यसि वै ब्रह्मन्मूलानीहास्य वीरुधः ॥	KK-01-05-045-024c
एते नस्तन्तवस्तात कालेन परिभक्षिताः ।	KK-01-05-045-025a
यत्त्वेतत्पश्यसि ब्रह्मन्मूलमस्यार्धभक्षितम् ॥	KK-01-05-045-025c
यत्र लम्बामहे गर्ते सोऽप्येकस्तप आस्थितः ।	KK-01-05-045-026a
यमाखुं पश्यसि ब्रह्मन्काल एष महाबलः ॥	KK-01-05-045-026c
स तं तपोरतं मन्दं शनैः क्षपयते तुदन् ।	KK-01-05-045-027a
जरत्कारुं तपोलुब्धं मन्दात्मानमचेतसम् ॥	KK-01-05-045-027c
न हि नस्तत्तपस्तस्य तारयिष्यति सत्तम ।	KK-01-05-045-028a
छिन्नमूलान्परिभ्रष्टान्कालोपहतचेतसः ॥	KK-01-05-045-028c
अधः प्रविष्टान्पश्यास्मान्यथा दुष्कृतिनस्तथा ।	KK-01-05-045-029a
अस्मासु पतितेष्वत्र सह सर्वैः सबान्धवैः ॥	KK-01-05-045-029c
छिन्नः कालेन सोऽप्यत्र गन्ता वै नरकं ततः ।	KK-01-05-045-030a
तपो वाऽप्यथ चा यज्ञो यच्चान्यत्पावनं महत् ॥	KK-01-05-045-030c
तत्सर्वं न समं तात संतत्येति सतां मतम् ।	KK-01-05-045-031a
स तात दृष्ट्वा ब्रूयास्तं जरत्कारुं तपोधन ॥	KK-01-05-045-031c
यथा दृष्टमिदं चात्र त्वयाऽऽख्येयमशेषतः ।	KK-01-05-045-032a
यथा दारान्प्रकुर्यात्स पुत्रानुत्पादयेद्यथा ॥	KK-01-05-045-032c
तथा ब्रह्मंस्त्वया वाच्यः सोऽस्माकं नाथवत्तया ।	KK-01-05-045-033a
बान्धवानां हितस्येह यथा चात्मकुलं तथा ॥	KK-01-05-045-033c
कस्त्वं बन्धुमिवास्माकमनुशोचसि सत्तम ।	KK-01-05-045-034a
श्रोतुमिच्छाम सर्वेषां को भवानिह तिष्ठति ॥ ॥	KK-01-05-045-034c
सौतिरुवाच । 	KK-01-05-046-001
एतच्छ्रुत्वा जरत्कारुर्भृशं शोकपरायणः ।	KK-01-05-046-001a
उवाच तान्पितॄन्दुःखाद्बाष्पसंदिग्धया गिरा ॥	KK-01-05-046-001c
जरत्कारुरुवाच । 	KK-01-05-046-002
मम पूर्वे भवन्तो वै पितरः सपितामहाः ।	KK-01-05-046-002a
तद्ब्रूत यन्मया कार्यं भवतां प्रियकाम्यया ॥	KK-01-05-046-002c
अहमेव जरत्कारुः किल्बिषी भवतां सुतः ।	KK-01-05-046-003a
ते दण्डं धारयत मे दुष्कृतेरकृतात्मनः ॥	KK-01-05-046-003c
पितर ऊचुः । 	KK-01-05-046-004
पुत्र दिष्ट्याऽसि संप्राप्त इमं देशं यदृच्छया ।	KK-01-05-046-004a
किमर्थं च त्वया ब्रह्मन्न कृतो दारसङ्ग्रहः ॥	KK-01-05-046-004c
जरत्कारुरुवाच । 	KK-01-05-046-005
ममायं पितरो नित्यं हृद्यर्थः परिवर्तते ।	KK-01-05-046-005a
ऊर्ध्वरेताः शरीरं वै प्रापयेयममुत्र वै ॥	KK-01-05-046-005c
न दारान्वै करिष्येऽहमिति मे भावितं मनः ।	KK-01-05-046-006a
एवं दृष्ट्वा तु भवतः शकुन्तानिव लम्बतः ॥	KK-01-05-046-006c
मया निवर्तिता बुद्धिर्ब्रह्मचर्यात्पितामहाः ।	KK-01-05-046-007a
करिष्ये वः प्रियं कामं निवेक्ष्येऽहमसंशयम् ॥	KK-01-05-046-007c
सनाम्नीं यद्यहं कन्यामुपलप्स्ये कदाचन ।	KK-01-05-046-008a
भविष्यति च या काचिद्भैक्ष्यवत्स्वयमुद्यता ॥	KK-01-05-046-008c
प्रतिग्रहीता तामस्मि न भरेयं च यामहम् ।	KK-01-05-046-009a
एवंविधमहं कुर्यां निवेशं प्राप्नुयां यदि । 	KK-01-05-046-009c
अन्यथा न करिष्येऽहं सत्यमेतत्पितामहाः ॥ 	KK-01-05-046-009e
तत्र चोत्पत्स्यते जन्तुर्भवतां तारणाय वै ।	KK-01-05-046-010a
शाश्वताश्चाव्ययाश्चैव तिष्ठन्तु पितरो मम ॥	KK-01-05-046-010c
सौतिरुवाच । 	KK-01-05-046-011
एवमुक्त्वा तु स पितॄंश्चचार पृथिवी मुनिः ।	KK-01-05-046-011a
न च स्म लभते भार्यां वृद्धोऽयमिति शानक ॥	KK-01-05-046-011c
यदा निर्वेदमापन्नः पितृभिश्चोदिस्तथा ।	KK-01-05-046-012a
तदाऽरण्यं स गत्वोच्चैश्चुक्रोश भृशदुःखितः ॥	KK-01-05-046-012c
सत्वरण्यगतः प्राज्ञः पितॄणा हितकाम्यया ।	KK-01-05-046-013a
उवाच कन्यां याचामि तिस्रो वाचः शनैरिमाः ॥	KK-01-05-046-013c
यानि भूतानि सन्तीह स्थावराणि चराणि च ।	KK-01-05-046-014a
अन्तर्हितानि वा यानि तानि शृण्वन्तु मे वचः ॥	KK-01-05-046-014c
उग्रे तपसि वर्तन्तं पितरश्चोदयन्ति माम् ।	KK-01-05-046-015a
निविशस्वेति दुःखार्ताः सन्तानस्य चिकीर्षया ॥	KK-01-05-046-015c
निवेशायाखिलां भूमिं कन्याभैक्ष्यं चरामि भोः ।	KK-01-05-046-016a
दरिद्रो दुःखशीलश्च पितृभिः सन्नियोजितः ॥	KK-01-05-046-016c
यस्य कन्याऽस्ति भूतस्य ये मयेह प्रकीर्तिताः ।	KK-01-05-046-017a
ते मे कन्यां प्रयच्छन्तु चरतः सर्वतोदिशम् ॥	KK-01-05-046-017c
मम कन्या सनाम्नी या भैक्ष्यवच्चोदिता भवेत् ।	KK-01-05-046-018a
भरेयं चैव यां नाहं तां मे कन्यां प्रयच्छत ॥	KK-01-05-046-018c
ततस्ते पन्नगा ये वै जरत्कारौ समाहिताः ।	KK-01-05-046-019a
तामादाय प्रवृत्तिं ते वासुकेः प्रत्यवेदयन् ॥	KK-01-05-046-019c
तेषां श्रुत्वा स नागेन्द्रस्तां कन्यां समलङ्कृताम् ।	KK-01-05-046-020a
प्रगृह्यारण्यमगमत्समीपं तस्य पन्नगः ॥	KK-01-05-046-020c
तत्र तां भैक्ष्यवत्कन्यां प्रादात्तस्मै महात्मने ।	KK-01-05-046-021a
नागेन्द्रो वासुकिर्ब्रह्मन्न स तां प्रत्यगृह्णत ॥	KK-01-05-046-021c
असनामेति वै मत्वा भरणे चाविचारिते ।	KK-01-05-046-022a
मोक्षभावे स्थितश्चापि मन्दीभूतः परिग्रहे ॥	KK-01-05-046-022c
ततो नाम स कन्यायाः पप्रच्छ भृगुनन्दन ।	KK-01-05-046-023a
वासुकिं भरणं चास्या न कुर्यामित्युवाच ह ॥ ॥	KK-01-05-046-023c
सौतिरुवाच । 	KK-01-05-047-001
वासुकिस्त्वब्रवीद्वाक्यं जरत्कारुमृषिं तदा ।	KK-01-05-047-001a
सनाम्नी तव कन्येयं स्वसा मे तपसान्विता ॥	KK-01-05-047-001c
भरिष्यामि च ते भार्यां प्रतीच्छेमां द्विजोत्तम ।	KK-01-05-047-002a
रक्षणं च करिष्येऽस्याः सर्वशक्त्या तपोधन । 	KK-01-05-047-002c
त्वदर्थं रक्ष्यते चैषा मया मुनिवरोत्तम ॥ 	KK-01-05-047-002e
जरत्कारुरुवाच । 	KK-01-05-047-003
न भरिष्येऽहमेतां वै एष मे समयः कृतः ।	KK-01-05-047-003a
अप्रियं च न कर्तव्यं कृते चैनां त्यजाम्यहम् ॥	KK-01-05-047-003c
सौतिरुवाच । 	KK-01-05-047-004
प्रतिश्रुते तु नागेन भरिष्ये भगिनीमिति ।	KK-01-05-047-004a
जरत्कारुस्तदा वेश्म भुजगस्य जगाम ह ॥	KK-01-05-047-004c
तत्र मन्त्रविदां श्रेष्ठस्तपोवृद्धो महाव्रतः ।	KK-01-05-047-005a
जग्राह पाणिं धर्मात्मा विधिमन्त्रपुरस्कृतम् ॥	KK-01-05-047-005c
ततो वासगृहं रम्यं पन्नगेन्द्रस्य संमतम् ।	KK-01-05-047-006a
जगाम भार्याम दाय स्तूयमानो महर्षिभिः ॥	KK-01-05-047-006c
शयनं तत्र संक्लृप्तं स्पर्ध्यास्तरणसंवृतम् ।	KK-01-05-047-007a
तत्र भार्यासहायो वै जरत्कारुरुवास ह ॥	KK-01-05-047-007c
स तत्र समयं चक्रे भार्यया सह सत्तमः ।	KK-01-05-047-008a
विप्रियं मे न कर्तव्यं न च वाच्यं कदाचन ॥	KK-01-05-047-008c
त्यजेयं विप्रिये च त्वां कृते वासं च ते गृहे ।	KK-01-05-047-009a
एतद्गृहाण वचनं मया यत्समुदीरितम् ॥	KK-01-05-047-009c
ततः परमसंविग्ना स्वसा नागपतेस्तदा ।	KK-01-05-047-010a
अतिदुःखान्विता वाक्यं तमुवाचैवमस्त्विति ॥	KK-01-05-047-010c
तथैव सा च भर्तारं दुःखशीलमुपचारत् ।	KK-01-05-047-011a
उपायैः श्वेतकाकीयैः प्रियकामा यशस्विनी ॥	KK-01-05-047-011c
ऋतुकाले ततः स्नाता कदाचिद्वासुकेः स्वसा ।	KK-01-05-047-012a
भर्तारं वै यथान्यायमुपतस्थे महामुनिम् ॥	KK-01-05-047-012c
तत्र तस्याः समभवद्गर्भो ज्वलनसन्निभः ।	KK-01-05-047-013a
अतीव तेजसा युक्तो वैश्वानरसमद्युतिः ॥	KK-01-05-047-013c
शुक्लपक्षे यथा सोमो व्यवर्धत तथैव सः ।	KK-01-05-047-014a
ततः कतिपयाहस्तु जरत्कारुर्महायशाः ॥	KK-01-05-047-014c
उत्सङ्गेऽस्याः शिरः कृत्वा सुष्वाप परिखिन्नवत् ।	KK-01-05-047-015a
तस्मिंश्च सुप्ते विप्रेन्द्रे सवितास्तमियाद्गिरिम् ॥	KK-01-05-047-015c
अह्नः परिक्षये ब्रह्मंस्ततः साऽचिन्तयत्तदा ।	KK-01-05-047-016a
वासुकेर्भगिनी भीता धर्मलोपान्मनस्विनी ॥	KK-01-05-047-016c
किं नु मे सुकृतं भूयाद्भर्तुरुत्थापनं न वा ।	KK-01-05-047-017a
दुःखशीलो हि धर्मात्मा कथं नास्यापराध्नुयाम् ॥	KK-01-05-047-017c
कोपो वा धर्मशीलस्य धर्मलोपोऽथवा पुनः ।	KK-01-05-047-018a
धर्मलोपो गरीयान्वै स्यादित्यत्राकरोन्मतिम् ॥	KK-01-05-047-018c
उत्थापयिष्ये यद्येनं ध्रुवं कोपं करिष्यति ।	KK-01-05-047-019a
धर्मलोपो भवेदस्य सन्ध्यातिक्रमणे ध्रुवम् ॥	KK-01-05-047-019c
इति निश्चित्य मनसा जरत्कारुर्भुजंगमा ।	KK-01-05-047-020a
तमृषिं दीप्ततपसं शयानमनलोपमम् ॥	KK-01-05-047-020c
उवाचेदं वचः श्लक्ष्णं ततो मधुरभाषिणी ।	KK-01-05-047-021a
उत्तिष्ठ त्वं महाभाग सूर्योऽस्तमुपगच्छति ॥	KK-01-05-047-021c
सन्ध्यामुपास्स्व भगवन्नपः स्पृष्ट्वा यतव्रतः ।	KK-01-05-047-022a
प्रादुष्कृताग्निहोत्रोऽयं मुहूर्तो रम्यदारुणः ॥	KK-01-05-047-022c
सन्ध्या प्रवर्तते चेयं पश्चिमायां दिशि प्रभो ।	KK-01-05-047-023a
एवमुक्तः स भगवाञ्जरत्कारुर्महातपाः ॥	KK-01-05-047-023c
भार्यां प्रस्फुरमाणौष्ठ इदं वचनमब्रवीत् ।	KK-01-05-047-024a
अवमानः प्रयुक्तोऽयं त्वया मम भुजंगमे ॥	KK-01-05-047-024c
समीपे ते न वत्स्यामि गमिष्यामि यथागतम् ।	KK-01-05-047-025a
शक्तिरस्ति न वामोरु मयि सुप्ते विभावसोः ॥	KK-01-05-047-025c
अस्तं गन्तुं यथाकालमिति मे हृदि वर्तते ।	KK-01-05-047-026a
न चाप्यवमतस्येह वासो रोचेत कस्यचित् ॥	KK-01-05-047-026c
किं पुनर्धर्मशीलस्य मम वा मद्विधस्य वा ।	KK-01-05-047-027a
एवमुक्ता जरत्कारुर्भर्त्रा हृदयकम्पनम् ॥	KK-01-05-047-027c
अब्रवीद्भगिनी तत्र वासुकेः सन्निवेशने ।	KK-01-05-047-028a
नावमानात्कृतवती तवाहं विप्रे बोधनम् ॥	KK-01-05-047-028c
धर्मलोपो न ते विप्र स्यादित्येतन्मया कृतम् ।	KK-01-05-047-029a
उवाच भार्यामित्युक्तो जरत्कारुर्महातपाः ॥	KK-01-05-047-029c
ऋषिः कोपसमाविष्टस्त्यक्तुकामो भुजंगमाम् ।	KK-01-05-047-030a
न मे वागनृतं प्राह गमिष्येऽहं भुजङ्गमे ॥	KK-01-05-047-030c
समयो ह्येष मे पूर्वं त्वया सह मिथः कृतः ।	KK-01-05-047-031a
सुखमस्म्युषितो भद्रे ब्रूयास्त्वं भ्रातरं शुभे ॥	KK-01-05-047-031c
इतो मयि गते भीरु गतः स भगवानिति ।	KK-01-05-047-032a
त्वं चापि मयि निष्क्रान्ते न शोकं कर्तुमर्हसि ॥	KK-01-05-047-032c
इत्युक्ता साऽनवद्याङ्गी प्रत्युवाच मुनिं तदा ।	KK-01-05-047-033a
जरत्कारुं जरत्कारुश्चिन्ताशोकपरायणा ॥	KK-01-05-047-033c
बाष्पगद्गदया वाचा मुखेन परिशुष्यता ।	KK-01-05-047-034a
कृताञ्जलिर्वरारोहा पर्यश्रुनयना ततः ॥	KK-01-05-047-034c
धैर्यमालम्ब्य वामोरूर्हृदयेन प्रवेपता ।	KK-01-05-047-035a
न मामर्हसि धर्मज्ञ परित्यक्तुमनागसम् ॥	KK-01-05-047-035c
धर्मे स्थितां स्थितो धर्मे सदा प्रियहिते रताम् ।	KK-01-05-047-036a
प्रदाने कारणं यच्च मम तुभ्यं द्विजोत्तम ॥	KK-01-05-047-036c
तदलब्धवतीं मन्दां किं मां वक्ष्यति वासुकिः ।	KK-01-05-047-037a
मातृशापाभिभूतानां ज्ञातीनां मम सत्तम ॥	KK-01-05-047-037c
अपत्यमीप्सितं त्वत्तस्तच्च तावन्न दृश्यते ।	KK-01-05-047-038a
त्वत्तो ह्यपत्यलाभेन ज्ञातीनां मे शिवं भवेत् ॥	KK-01-05-047-038c
संप्रयोगो भवेन्नायां मम मोघस्त्वया द्विज ।	KK-01-05-047-039a
ज्ञातीनां हितमिच्छन्ती भगवंस्त्वां प्रसादये ॥	KK-01-05-047-039c
इममव्यक्तरूपं मे गर्भमाधाय सत्तम ।	KK-01-05-047-040a
कथं त्यक्त्वा महात्मा सन्गन्तुमिच्छस्यनागसम् ॥	KK-01-05-047-040c
एवमुक्तस्तु स मुनिर्भार्यां वचनमब्रवीत् ।	KK-01-05-047-041a
यद्युक्तमनुरूपं च जरत्कारुं तपोधनः ॥	KK-01-05-047-041c
अस्त्ययं सुभगे गर्भस्तव वैश्वानरोपमः ।	KK-01-05-047-042a
ऋषिः परमधर्मात्मा वेदवेदाङ्गपारगः ॥	KK-01-05-047-042c
एवमुक्त्वा स धर्मात्मा जरत्कारुर्महानृषिः ।	KK-01-05-047-043a
उग्राय तपसे भूयो जगाम कृतनिश्चयः ॥ ॥	KK-01-05-047-043c
सौतिरुवाच । 	KK-01-05-048-001
गतमात्रं तु भर्तारं जरत्कारुरवेदयत् ।	KK-01-05-048-001a
भ्रातुः सकाशमागत्य यथातथ्यं तपोधन ॥	KK-01-05-048-001c
ततः स भुजगश्रेष्ठः श्रुत्वा सुमहदप्रियम् ।	KK-01-05-048-002a
उवाच भगिनीं दीनां तदा दीनतरः स्वयम् ॥	KK-01-05-048-002c
वासुकिरुवाच । 	KK-01-05-048-003
जानासि भद्रे यत्कार्यं प्रदाने कारणं च यत् ।	KK-01-05-048-003a
पन्नगानां हितार्थाय पुत्रस्ते स्यात्ततो यदि ॥	KK-01-05-048-003c
स सर्पसत्रात्किल नो मोक्षयिष्यति वीर्यवान् ।	KK-01-05-048-004a
एवं पितामहः पूर्वमुक्तवांस्तु सुरैः सह ॥	KK-01-05-048-004c
अप्यस्ति गर्भः सुभगे तस्मात्ते मुनिसत्तमात् ।	KK-01-05-048-005a
न चेच्छाम्यफलं तस्य दारकर्म मनीषिणः ॥	KK-01-05-048-005c
कामं च मम न न्याय्यं प्रष्टुं त्वां कार्यमीदृशम् ।	KK-01-05-048-006a
किंतु कार्यगरीयस्त्वात्ततस्त्वाऽहमचूचुदम् ॥	KK-01-05-048-006c
दुर्वार्यतां विदित्वा च भर्तुस्तेऽतितपस्विनः ।	KK-01-05-048-007a
नैनमन्वागमिष्यामि कदाचिद्धि शपेत्स माम् ॥	KK-01-05-048-007c
आचक्ष्व भद्रे भर्तुः स्वं सर्वमेव विचेष्टितम् ।	KK-01-05-048-008a
उद्धरस्व च शल्यं मे घोरं हृदि चिरस्थितम् ॥	KK-01-05-048-008c
जरत्कारुस्ततो वाक्यमित्युक्ता प्रत्यभाषत ।	KK-01-05-048-009a
आश्वासयन्ती सन्तप्तं वासुकिं पन्नगेश्वरम् ॥	KK-01-05-048-009c
जरत्कारुरुवाच । 	KK-01-05-048-010
पृष्टो मयाऽपत्यहेतोः स महात्मा महातपाः ।	KK-01-05-048-010a
अस्तीत्युत्तरमुद्दिश्य ममेदं गतवांश्च सः ॥	KK-01-05-048-010c
स्वैरेष्वपि न तेनाहं स्मरामि वितथं वचः ।	KK-01-05-048-011a
उक्तपूर्वं कुतो राजन्सांपराये स वक्ष्यति ॥	KK-01-05-048-011c
न संतापस्त्वया कार्यः कार्यं प्रति भुजंगमे ।	KK-01-05-048-012a
उत्पत्स्यति च ते पुत्रो ज्वलनार्कसमप्रभः ॥	KK-01-05-048-012c
इत्युक्त्वा स हि मां भ्रातर्गतो भर्ता तपोधनः ।	KK-01-05-048-013a
तस्माद्व्येतु परं दुःखं तवेदं मनसि स्थितम् ॥	KK-01-05-048-013c
सौतिरुवाच । 	KK-01-05-048-014
एतच्छ्रुत्वा स नागेन्द्रो वासुकिः परया मुदा ।	KK-01-05-048-014a
एवमस्त्विति तद्वाक्यं भगिन्याः प्रत्यगृह्णत ॥	KK-01-05-048-014c
सान्त्वमानार्थदानैश्च पूजया चारुरूपया ।	KK-01-05-048-015a
सोदर्यां पूजयामास स्वसारं पन्नगोत्तमः ॥	KK-01-05-048-015c
ततः प्रववृधे गर्भो महातेजा महाप्रभः ।	KK-01-05-048-016a
यथा मोमो द्विजश्रेष्ठ शुक्लपक्षोदितो दिवि ॥	KK-01-05-048-016c
अथ काले तु सा ब्रह्मन्प्रजज्ञे भुजगस्वसा ।	KK-01-05-048-017a
कुमारं देवगर्भाभं पितृमातृभयापहम् ॥	KK-01-05-048-017c
ववृधे स तु तत्रैव नागराजनिवेशने ।	KK-01-05-048-018a
वेदांश्चाधिजगे साङ्गान्भार्गवच्यवनात्मजात् ॥	KK-01-05-048-018c
चीर्णव्रतो बाल एव बुद्धिसत्त्वगुणान्वितः ।	KK-01-05-048-019a
नाम चास्याभवत्ख्यातं लोकेष्वास्तीक इत्युत ॥	KK-01-05-048-019c
अस्तीत्युक्त्वा गतो यस्मात्पिता गर्भस्थमेव तम् ।	KK-01-05-048-020a
वनं तस्मादिदं तस्य नामास्तीकेति विश्रुतम् ॥	KK-01-05-048-020c
स बाल एव तत्रस्थश्चरन्नमितबुद्धिमान् ।	KK-01-05-048-021a
गृहे पन्नगराजस्य प्रयत्नात्परिरक्षितः ॥	KK-01-05-048-021c
भगवानिव देवेशः शूलपाणिर्हिरण्मयः ।	KK-01-05-048-022a
विवर्धमानः सर्वांस्तान्पन्नगानभ्यहर्षयत् ॥ ॥	KK-01-05-048-022c
शौनक उवाच । 	KK-01-05-049-001
यदपृच्छत्तदा राजा मन्त्रिणो जनमेजयः ।	KK-01-05-049-001a
पितुः स्वर्गगतिं तन्मे विस्तरेण पुनर्वद ॥	KK-01-05-049-001c
सौतिरुवाच । 	KK-01-05-049-002
शृणु ब्रह्मन्यथाऽपृच्छन्मन्त्रिणो नृपतिस्तदा ।	KK-01-05-049-002a
यथा चाख्यातवन्तस्ते निधनं तत्परिक्षितः ॥	KK-01-05-049-002c
जनमेजय उवाच । 	KK-01-05-049-003
जानन्ति स्म भवन्तस्तद्यथावृत्तं पितुर्मम ।	KK-01-05-049-003a
आसीद्यथा स निधनं गतः काले महायशाः ॥	KK-01-05-049-003c
श्रुत्वा भवत्सकाशाद्धि पितुर्वृत्तमशेषतः ।	KK-01-05-049-004a
कल्याणं प्रतिपत्स्यामि विपरीतं न जातुचित् ॥	KK-01-05-049-004c
सौतिरुवाच । 	KK-01-05-049-005
मन्त्रिणोऽथाब्रुवन्वाक्यं पृष्टास्तेन महात्मना ।	KK-01-05-049-005a
सर्वे धर्मविदः प्राज्ञा राजानं जनमेजयम् ॥	KK-01-05-049-005c
मन्त्रिण ऊचुः । 	KK-01-05-049-006
शृणु पार्थिव यद्ब्रूषे पितुस्तव महात्मनः ।	KK-01-05-049-006a
चरितं पार्थिवेन्द्रस्य यथा निष्ठां गतश्च सः ॥	KK-01-05-049-006c
धर्मात्मा च महात्मा च प्रजापालः पिता तव ।	KK-01-05-049-007a
आसीदिहयथा वृत्तः स महात्मा शृणुष्व तत् ॥	KK-01-05-049-007c
चातुर्वर्ण्यं स्वधर्मस्थं स कृत्वा पर्यरक्षत ।	KK-01-05-049-008a
धर्मतो धर्मविद्राजा धर्मो विग्रहवानिव ॥	KK-01-05-049-008c
ररक्ष पृथिवीं देवीं श्रीमानतुलविक्रमः ।	KK-01-05-049-009a
द्वेष्टारस्तस्य नैवासन्स च द्वेष्टि न कंचन ॥	KK-01-05-049-009c
समः सर्वेषु भूतेषु प्रजापतिरिवाभवत् ।	KK-01-05-049-010a
ब्राह्मणाः क्षत्रिया वैश्याः शूद्राश्चैव स्वकर्मसु ॥	KK-01-05-049-010c
स्थिताः सुमनसो राजंस्तेन राज्ञा स्वधिष्ठिताः ।	KK-01-05-049-011a
विधवानाथविकलान्कृपणांश्च बभार सः ॥	KK-01-05-049-011c
सुदर्शः सर्वभूतानामासीत्सोम इवापरः ।	KK-01-05-049-012a
तुष्टपुष्टजनः श्रीमान्सत्यवाग्दृढविक्रमः ॥	KK-01-05-049-012c
धनुर्वेदे तु शिष्योऽभून्नृपः शारद्वतस्य सः ।	KK-01-05-049-013a
गोविन्दस्य प्रियश्चासीत्पिता ते जनमेजय ॥	KK-01-05-049-013c
लोकस्य चैव सर्वस्य प्रिय आसीन्महायशाः ।	KK-01-05-049-014a
परिक्षीणेषु कुरुषु सोत्तरायामजीजनत् ॥	KK-01-05-049-014c
परिक्षिदभवत्तेन सौभद्रस्यात्मजो बली ।	KK-01-05-049-015a
राजधर्मार्थकुशलो युक्तः सर्वगुणैर्वृतः ॥	KK-01-05-049-015c
जितेन्द्रियश्चात्मवांश्च मेधावी धर्मसेविता ।	KK-01-05-049-016a
षड्वर्गजिन्महाबुद्धिर्नीतिशास्त्रविदुत्तमः ॥	KK-01-05-049-016c
प्रजा इमास्तव पिता षष्टिवर्षाण्यपालयत् ।	KK-01-05-049-017a
ततो दिष्टान्तमापन्नः सर्वेषां दुःखमावहन् ॥	KK-01-05-049-017c
ततस्त्वं पुरुषश्रेष्ठ धर्मेण प्रतिपेदिवान् ।	KK-01-05-049-018a
इदं वर्षसहस्राणि राज्यं कुरुकुलागतम् । 	KK-01-05-049-018c
बाल एवाभिषिक्तस्त्वं सर्वभूतानुपालकः ॥ 	KK-01-05-049-018e
जनमेजय उवाच । 	KK-01-05-049-019
नास्मिन्कुले जातु बभूव राजायो न प्रजानां प्रियकृत्प्रियश्च । 	KK-01-05-049-019a
विशेषतः प्रेक्ष्य पितामहानांवृत्तं महद्वृत्तपरायणानाम् ॥ 	KK-01-05-049-019c
कथं निधनमापन्नः पिता मम तथाविधः ।	KK-01-05-049-020a
आचक्षध्वं यथावन्मे श्रोतुमिच्छामि तत्त्वतः ॥	KK-01-05-049-020c
सौतिरुवाच । 	KK-01-05-049-021
एवं संचोदिता राज्ञा मन्त्रिणस्ते नराधिपम् ।	KK-01-05-049-021a
ऊचुः सर्वे यथावृत्तं राज्ञः प्रियहितैषिणः ॥	KK-01-05-049-021c
मन्त्रिण ऊचुः । 	KK-01-05-049-022
स राजा पृथिवीपालः सर्वशस्त्रभृतां वरः ।	KK-01-05-049-022a
बभूव मृगयाशीलस्तव राजन्पिता सदा ॥	KK-01-05-049-022c
यथा पाण्डुर्महाबाहुर्धनुर्धरवरो युधि ।	KK-01-05-049-023a
अस्मास्वासज्य सर्वाणि राजकार्याण्यशेषतः ॥	KK-01-05-049-023c
स कदाचिद्वनगतो मृगं विव्याध पत्रिणा ।	KK-01-05-049-024a
विद्ध्वा चान्वसरत्तूर्णं तं मृगं गहने वने ॥	KK-01-05-049-024c
पदातिर्बद्धनिस्त्रिंशस्ततायुधकलापवान् ।	KK-01-05-049-025a
न चाससाद गहने मृगं नष्टं पिता तव ॥	KK-01-05-049-025c
परिश्रान्तो वयस्थश्च षष्टिवर्षो जरान्वितः ।	KK-01-05-049-026a
क्षुधितः स महारण्ये ददर्श मुनिसत्तमम् ॥	KK-01-05-049-026c
स तं पप्रच्छ राजेन्द्रो मुनिं मौनव्रते स्थितम् ।	KK-01-05-049-027a
न च किंचिदुवाचेदं पृष्टोऽपि समुनिस्तदा ॥	KK-01-05-049-027c
ततो राजा क्षुच्छ्रमार्तस्तं मुनिं स्थाणुवत्स्थितम् ।	KK-01-05-049-028a
मौनव्रतधरं शान्तं सद्यो मन्युवशं गतः ॥	KK-01-05-049-028c
न बुबोध च तं राजा मौनव्रतधरं मुनिम् ।	KK-01-05-049-029a
स तं क्रोधसमाविष्टो धर्षयामास ते पिता ॥	KK-01-05-049-029c
मृतं सर्पं धनुष्कोट्या समुत्क्षिप्य धरातलात् ।	KK-01-05-049-030a
तस्य शुद्धात्मनः प्रादात्स्कन्धे भरतसत्तम ॥	KK-01-05-049-030c
न चोवाच स मेधावी तमथो साध्वसाधु वा ।	KK-01-05-049-031a
तस्थौ तथैव चाक्रुद्धः सर्पं स्कन्धेन धारयन् ॥ ॥	KK-01-05-049-031c
मन्त्रिण ऊचुः । 	KK-01-05-050-001
ततः स राजा राजेन्द्र स्कन्धे तस्य भुजंगमम् ।	KK-01-05-050-001a
मुनेः क्षुत्क्षाम आसज्य स्वपुरं प्रययौ पुनः ॥	KK-01-05-050-001c
ऋषेस्तस्य तु पुत्रोऽभूद्गवि जातो महायशाः ।	KK-01-05-050-002a
शृङ्गी नाम महातेजास्तिग्मवीर्योऽतिकोपनः ॥	KK-01-05-050-002c
ब्रह्माणं समुपागम्य मुनिः पूजां चकार ह ।	KK-01-05-050-003a
सोऽनुज्ञातस्ततस्तत्र शृङ्गी शुश्राव तं तदा ॥	KK-01-05-050-003c
सख्युः सकाशात्पितरं पित्रा ते धर्षितं पुरा ।	KK-01-05-050-004a
मृतं सर्पं समासक्तं स्थाणुभूतस्य तस्य तम् ॥	KK-01-05-050-004c
वहन्तं राजशार्दूल स्कन्धेनानपकारिणम् ।	KK-01-05-050-005a
तपस्विनमतीवाथ तं मुनिप्रवरं नृप ॥	KK-01-05-050-005c
जितेन्द्रियं विशुद्धं च स्थितं कर्मण्यथाद्भुतम् ।	KK-01-05-050-006a
तपसा द्योतितात्मानं स्वेष्वङ्गेषु यतं तदा ॥	KK-01-05-050-006c
शुभाचारं शुभकथं सुस्थितं तमलोलुपम् ।	KK-01-05-050-007a
अक्षुद्रमनसूयं च वृद्धं मौनव्रते स्थितम् । 	KK-01-05-050-007c
शरण्यं सर्वभूतानां पित्रा विनिकृतं तव ॥ 	KK-01-05-050-007e
शशापाथ महातेजाः पितरं ते रुषान्वितः ।	KK-01-05-050-008a
ऋषेः पुत्रो महातेजा बालोऽपि स्थविरद्युतिः ॥	KK-01-05-050-008c
स क्षिप्रमुदकं स्पृष्ट्वा रोषादिदमुवाच ह ।	KK-01-05-050-009a
पितरं तेऽभिसन्धाय तेजसा प्रज्वलन्निव ॥	KK-01-05-050-009c
अनागसि गुरौ यो मे मृतं सर्पवासृजत् ।	KK-01-05-050-010a
तं नागस्तक्षकः क्रुद्धस्तेजसा प्रदहिष्यति ॥	KK-01-05-050-010c
आशीविषस्तिग्मतेजा मद्वाक्यबलचोदितः ।	KK-01-05-050-011a
सप्तरात्रादितः पापं पश्य मे तपसो बलम् ॥	KK-01-05-050-011c
इत्युक्त्वा प्रययौ तत्र पिता यत्राऽस्य सोऽभवत् ।	KK-01-05-050-012a
दृष्ट्वा च पितरं तस्मै तं शापं प्रत्यवेदयत् ॥	KK-01-05-050-012c
स चापि मुनिशार्दूलः प्रेरयामास ते पितुः ।	KK-01-05-050-013a
शिष्यं गौरमुखं नाम शीलवन्तं गुणान्वितम् ॥	KK-01-05-050-013c
आचख्यौं सत्त्व विश्रान्तो राज्ञः सर्वमशेषतः ।	KK-01-05-050-014a
शप्तोऽसि मम पुत्रेण यत्तो भव महीपते ॥	KK-01-05-050-014c
तक्षकस्त्वां महाराज तेजसाऽसौ दहिष्यति ।	KK-01-05-050-015a
श्रुत्वा च तद्वचो घोरं पिता ते जनमेजय ॥	KK-01-05-050-015c
यत्तोऽभवत्परित्रस्तस्तक्षकात्पन्नगोत्तमात् ।	KK-01-05-050-016a
ततस्तस्मिंस्तु दिवसे सप्तमे समुपस्थिते ॥	KK-01-05-050-016c
राज्ञः समीपं ब्रह्मर्षिः काश्यपो गन्तुमैच्छत ।	KK-01-05-050-017a
तं ददर्शाथ नागेन्द्रस्तक्षकः काश्यपं तदा ॥	KK-01-05-050-017c
तमब्रवीत्पन्नगेन्द्रः काश्यपं त्वरितं द्विजम् ।	KK-01-05-050-018a
क्व भवांस्त्वरितो याति किं च कार्यं चिकीर्षति ॥	KK-01-05-050-018c
काश्यप उवाच । 	KK-01-05-050-019
यत्र राजा कुरुश्रेष्ठः परिक्षिन्नाम वै द्विज ।	KK-01-05-050-019a
तक्षकेण भुजंगेन धक्ष्यते किल सोऽद्य वै ॥	KK-01-05-050-019c
गच्छाम्यहं तं त्वरितः सद्यः कर्तुमपज्वरम् ।	KK-01-05-050-020a
मयाऽभिपन्नं तं चापि न सर्पो धर्षयिष्यति ॥	KK-01-05-050-020c
तक्षक उवाच । 	KK-01-05-050-021
किमर्थं तं मया दष्टं संजीवयितुमिच्छसि ।	KK-01-05-050-021a
अहं त तक्षको ब्रह्मन्पश्य मे वीर्यमद्भुतम् ॥	KK-01-05-050-021c
न शक्तस्त्वं मया दष्टं तं संजीवयितुं नृपम् । 	KK-01-05-050-022a
मन्त्रिण ऊचुः ।	KK-01-05-050-022
इत्युक्त्वा तक्षकस्तत्र सोऽदशद्वै वनस्पतिम् ॥ 	KK-01-05-050-022c
स दष्टमात्रो नागेन भस्मीभूतोऽभवन्नगः ।	KK-01-05-050-023a
काश्यपश्च ततो राजन्नजीवयत तं नगम् ॥	KK-01-05-050-023c
ततस्तं लोभयामास कामं ब्रूहीति तक्षकः ।	KK-01-05-050-024a
स एवमुक्तस्तं प्राह काश्यपस्तक्षकं पुनः ॥	KK-01-05-050-024c
धनलिप्सुरहं तत्र यामीत्युक्तश्च तेन सः ।	KK-01-05-050-025a
तमुवाच महात्मानं तक्षकः श्लक्ष्णया गिरा ॥	KK-01-05-050-025c
यावद्धनं प्रार्थयसे राज्ञस्तस्मात्ततोऽधिकम् ।	KK-01-05-050-026a
गृहाण मत्त एव त्वं सन्निवर्तस्व चानघ ॥	KK-01-05-050-026c
स एवमुक्तो नागेन काश्यपो द्विपदां वरः ।	KK-01-05-050-027a
लब्ध्वा वित्तं निववृते तक्षकाद्यावदीप्सितम् ॥	KK-01-05-050-027c
तस्मिन्प्रतिगते विप्रे छद्मनोपेत्य तक्षकः ।	KK-01-05-050-028a
तं नृपं नृपतिश्रेष्ठं पितरं धार्मिकं तव ॥	KK-01-05-050-028c
प्रासादस्थं यत्तमपि दग्धवान्विषवह्निना ।	KK-01-05-050-029a
ततस्त्वं पुरुषव्याघ्र विजयायाभिषेचितः ॥	KK-01-05-050-029c
एतद्दृष्टं श्रुतं चापि यथावन्नृपसत्तम ।	KK-01-05-050-030a
अस्माभिर्निखिलं सर्वं कथितं तेऽतिदारुणम् ॥	KK-01-05-050-030c
श्रुत्वा चैतं नरश्रेष्ठ पार्थिवस्य पराभवम् ।	KK-01-05-050-031a
अस्य चर्षेरुदङ्कस्य विधत्स्व यदनन्तरम् ॥	KK-01-05-050-031c
सौतिरुवाच । 	KK-01-05-050-032
एतस्मिन्नेव काले तु स राजा जनमेजयः ।	KK-01-05-050-032a
उवाच मन्त्रिणः सर्वानिदं वाक्यमरिंदमः ॥	KK-01-05-050-032c
जनमेजय उवाच । 	KK-01-05-050-033
अथ तत्कथितं केन यद्वृत्तं तद्वनस्पतौ ।	KK-01-05-050-033a
आश्चर्यभूतं लोकस्य भस्मराशीकृतं तदा ॥	KK-01-05-050-033c
यद्वृक्षं जीवयामास काश्यपस्तक्षकेण वै ।	KK-01-05-050-034a
नूनं मन्त्रैर्हतविषो न प्रणश्येत काश्यपात् ॥	KK-01-05-050-034c
चिन्तयामास पापात्मा मनसा पन्नगाधमः ।	KK-01-05-050-035a
दष्टं यदि मया विप्रः पार्थिवं जीवयिष्यति ॥	KK-01-05-050-035c
तक्षकः संहतविषो लोके यास्यति हास्यताम् ।	KK-01-05-050-036a
विचिन्त्यैवं कृता तेन ध्रुवं तुष्टिर्द्विजस्य वै ॥	KK-01-05-050-036c
भविष्यति ह्युपायेन यस्य दास्यामि यातनाम् ।	KK-01-05-050-037a
एकं तु श्रोतुमिच्छामि तद्वृत्तं निर्जने वने ॥	KK-01-05-050-037c
संवादं पन्नगेन्द्रस्य काश्यपस्य च कस्तदा ।	KK-01-05-050-038a
श्रुतवान्दृष्टवांश्चापि भवत्सु कथमागतम् । 	KK-01-05-050-038c
श्रुत्वा तस्य विधास्येऽहं पन्नगान्तकरीं मतिम् ॥ 	KK-01-05-050-038e
मन्त्रिण ऊचुः । 	KK-01-05-050-039
शृणु राजन्यथास्माकं येन तत्कथितं पुरा ।	KK-01-05-050-039a
समागतं द्विजेन्द्रस्य पन्नगेन्द्रस्य चाध्वनि ॥	KK-01-05-050-039c
तस्मिन्वृक्षे नरः कश्चिदिन्धनार्थाय पार्थिव ।	KK-01-05-050-040a
विचिन्वन्पूर्वमारूढः शुष्कशाखावनस्पतौ ॥	KK-01-05-050-040c
न बुध्येतामुभौ तौ च नगस्थं पन्नगद्विजौ ।	KK-01-05-050-041a
सह तेनैव वृक्षेण भस्मीभूतोऽभवन्नृप ॥	KK-01-05-050-041c
द्विजप्रभावाद्राजेन्द्र व्यजीवत्स वनस्पतिः ।	KK-01-05-050-042a
तेनागम्य द्विजश्रेष्ठ पुंसाऽस्मासु निवेदितम् ॥	KK-01-05-050-042c
यथा वृत्तं तु तत्सर्वं तक्षकस्य द्विजस्य च ।	KK-01-05-050-043a
एतत्ते कथितं राजन्यथादृष्टं श्रुतं च यत् । 	KK-01-05-050-043c
श्रुत्वा च नृपशार्दूल विधत्स्व यदनन्तरम् ॥ 	KK-01-05-050-043e
सौतिरुवाच । 	KK-01-05-050-044
मन्त्रिणां तु वचः श्रुत्वा स राजा जनमेजयः ।	KK-01-05-050-044a
पर्यतप्यत दुःखार्तः प्रत्यपिंषत्करं करे ॥	KK-01-05-050-044c
निःश्वासमुष्णमसकृद्दीर्घं राजीवलोचनः ।	KK-01-05-050-045a
मुमोचाश्रूणि च तदा नेत्राभ्यां प्ररुदन्नृपः ॥	KK-01-05-050-045c
उवाच च महीपालो दुःखशोकसमन्वितः ।	KK-01-05-050-046a
दुर्धरं बाष्पमुत्सृज्य स्पृष्ट्वा चापो यथाविधि ॥	KK-01-05-050-046c
मुहूर्तमिव च ध्यात्वा निश्चित्य मनसा नृपः ।	KK-01-05-050-047a
अमर्षी मन्त्रिणः सर्वानिदं वचनमब्रवीत् ॥	KK-01-05-050-047c
जनमेजय उवाच । 	KK-01-05-050-048
श्रुत्वैतद्भवतां वाक्यं पितुर्मे स्वर्गतिं प्रति ।	KK-01-05-050-048a
निश्चितेयं मम मतिर्या च तां मे निबोधत । 	KK-01-05-050-048c
अनन्तरं च मन्येऽहं तक्षकाय दुरात्मने ॥ 	KK-01-05-050-048e
प्रतिकर्तव्यमित्येवं येन मे हिंसितः पिता ।	KK-01-05-050-049a
शृङ्गिणं हेतुमात्रं यः कृत्वा दग्ध्वा च पार्थिवम् ॥	KK-01-05-050-049c
इयं दुरात्मता तस्य काश्यपं यो न्यवर्तयत् ।	KK-01-05-050-050a
यद्यागच्छेत्स वै विप्रो ननु जीवेत्पिता मम ॥	KK-01-05-050-050c
परिहीयेत किं तस्य यदि जीवेत्स पार्थिवः ।	KK-01-05-050-051a
काश्यपस्य प्रसादेन मन्त्रिणां विनयेन च ॥	KK-01-05-050-051c
स तु वारितवान्मोहात्काश्यपं द्विजसत्तमम् ।	KK-01-05-050-052a
संजिजीवयिषुं प्राप्तं राजानमपराजितम् ॥	KK-01-05-050-052c
महानतिक्रमो ह्येष तक्षकस्य दुरात्मनः ।	KK-01-05-050-053a
द्विजस्य योऽददद्द्रव्यं मा नृपं जीवयेदिति ॥	KK-01-05-050-053c
उत्तङ्कस्य प्रियं कर्तुमात्मनश्च महत्प्रियम् ।	KK-01-05-050-054a
भवतां चैव सर्वेषां गच्छाम्यपचितिं पितुः ॥ ॥	KK-01-05-050-054c
सौतिरुवाच । 	KK-01-05-051-001
एवमुक्त्वा ततः श्रीमान्मन्त्रिभिश्चानुमोदितः ।	KK-01-05-051-001a
आरुरोह प्रतिज्ञां स सर्पसत्राय पार्थिवः ॥	KK-01-05-051-001c
ब्रह्मन्भरतशार्दूलो राजा पारिक्षितस्तदा ।	KK-01-05-051-002a
पुरोहितमथाहूय ऋत्विजो वसुधाधिपः ॥	KK-01-05-051-002c
अब्रवीद्वाक्यसंपन्नः कार्यसंपत्करं वचः ।	KK-01-05-051-003a
यो मे हिंसितवांस्तातं तक्षकः स दुरात्मवान् ॥	KK-01-05-051-003c
प्रतिकुर्यां यथा तस्य तद्भवन्तो ब्रुवन्तु मे ।	KK-01-05-051-004a
अपि तत्कर्म विदितं भवतां येन पन्नगम् ॥	KK-01-05-051-004c
तक्षकं संप्रदीप्तेऽग्नौ प्रक्षिपेयं सबान्धवम् ।	KK-01-05-051-005a
यथा तेन पिता मह्यं पूर्वं दग्धो विषाग्निना ॥	KK-01-05-051-005c
तथाऽहमपि तं पापं दग्धुमिच्छामि पन्नगम् ॥ 	KK-01-05-051-006ac
ऋत्विज ऊचुः । 	KK-01-05-051-007
अस्ति राजन्महात्सत्रं त्वदर्थं देवनिर्मितम् ।	KK-01-05-051-007a
सर्वसत्रमिति ख्यातं पुराणे परिपठ्यते ॥	KK-01-05-051-007c
आहर्ता तस्य सत्रस्य त्वन्नान्योऽस्ति नराधिप ।	KK-01-05-051-008a
इति पौराणिकाः प्राहुरस्माकं चास्ति स क्रतुः ॥	KK-01-05-051-008c
एवमुक्तः स राजर्षिर्मेने दग्धं हि तक्षकम् ।	KK-01-05-051-009a
हुताशनमुखे दीप्ते प्रविष्टमिति सत्तम ॥	KK-01-05-051-009c
ततोऽब्रवीन्मन्त्रविदस्तान्राजा ब्राह्मणांस्तदा ।	KK-01-05-051-010a
आहरिष्यामि तत्सत्रं संभाराः संभ्रियन्तु मे ॥	KK-01-05-051-010c
सौतिरुवाच । 	KK-01-05-051-011
ततस्त ऋत्विजस्तस्य शास्त्रतो द्विजसत्तम ।	KK-01-05-051-011a
तं देशं मापयामासुर्यज्ञायतनकारणात् ॥	KK-01-05-051-011c
यथावद्वेदविद्वांसः सर्वे बुद्धेः परंगताः ।	KK-01-05-051-012a
ऋद्ध्या परमया युक्तमिष्टं द्विजगणैर्युतम् ॥	KK-01-05-051-012c
प्रभूतधनधान्याढ्यमृत्विग्भिः सुनिषेवितम् ।	KK-01-05-051-013a
निर्माय चापि विधिवद्यज्ञायतनमीप्सितम् ॥	KK-01-05-051-013c
राजानं दीक्षयामासुः सर्पसत्राप्तये तदा ।	KK-01-05-051-014a
इदं चासीत्तत्र पूर्वं सर्पसत्रे भविष्यति ॥	KK-01-05-051-014c
निमित्तं महदुत्पन्नं यज्ञविघ्नकरं तदा ।	KK-01-05-051-015a
यज्ञस्यायतने तस्मिन्क्रियमाणे वचोऽब्रवीत् ॥	KK-01-05-051-015c
स्थपतिर्बुद्धिसंपन्नो वास्तुविद्याविशारदः ।	KK-01-05-051-016a
इत्यब्रवीत्सूत्रधारः सूतः पौराणिकस्तदा ॥	KK-01-05-051-016c
यस्मिन्देशे च काले च मापनेयं प्रवर्तिता ।	KK-01-05-051-017a
ब्राह्मणं कारणं कृत्वा नायं संस्थास्यते क्रतुः ॥	KK-01-05-051-017c
एतच्छ्रुत्वा तु राजासौ प्राग्दीक्षाकालमब्रवीत् ।	KK-01-05-051-018a
क्षत्तारं न हि मे कश्चिदज्ञातः प्रविशेदिति ॥ ॥	KK-01-05-051-018c
सौतिरुवाच । 	KK-01-05-052-001
ततः कर्म प्रववृते सर्पसत्रविधानतः ।	KK-01-05-052-001a
पर्यक्रामंश्च विदिवत्स्वे स्वे कर्मणि याजकाः ॥	KK-01-05-052-001c
प्रावृत्य कृष्णवासांसि धूम्रसंरक्तलोचनाः ।	KK-01-05-052-002a
जुहुवुर्मन्त्रवच्चैव समिद्धं जातवेदसम् ॥	KK-01-05-052-002c
कम्पयन्तश्च सर्वेषामुरगाणां मनांसि च ।	KK-01-05-052-003a
सर्पानाजुहुवुस्तत्र सर्वानग्निमुखे तदा ॥	KK-01-05-052-003c
ततः सर्पाः समापेतुः प्रदीप्ते हव्यवाहने ।	KK-01-05-052-004a
विचेष्टमानाः कृपणमाह्वयन्तः परस्परम् ॥	KK-01-05-052-004c
विस्फुरन्तः श्वसन्तश्च वेष्टयन्तः परस्परम् ।	KK-01-05-052-005a
पुच्छैः शिरोभिश्च भृशं चित्रभानुं प्रपेदिरे ॥	KK-01-05-052-005c
श्वेताः कृष्णाश्च नीलाश्च स्थविराः शिशवस्तथा ।	KK-01-05-052-006a
नदन्तो विविधान्नादान्पेतुर्दीप्ते विभावसौ ॥	KK-01-05-052-006c
क्रोशयोजनमात्रा हि गोकर्णस्य प्रमाणतः ।	KK-01-05-052-007a
पतन्त्यजस्रं वेगेन वह्नावग्निमतां वर ॥	KK-01-05-052-007c
एवं शतसहस्राणि प्रयुतान्यर्बुदानि च ।	KK-01-05-052-008a
अवशानि विनष्टानि पन्नगानां तु तत्र वै ॥	KK-01-05-052-008c
तुरगा इव तत्रान्ये हस्तिहस्ता इवापरे ।	KK-01-05-052-009a
मत्ता इव च मातङ्गा महाकाया महाबलाः ॥	KK-01-05-052-009c
उच्चावचाश्च बहवो नानावर्णा विषोल्बणाः ।	KK-01-05-052-010a
घोराश्च परिघप्रख्या दन्दशूका महाबलाः । 	KK-01-05-052-010c
प्रपेतुरग्नावुरगा मातृवाग्दण्डपीडिताः ॥ ॥ 	KK-01-05-052-010e
शौनक उवाच । 	KK-01-05-053-001
सर्पसत्रे तदा राज्ञः पाण्डवेयस्य धीमतः ।	KK-01-05-053-001a
जनमेजयस्य के त्वासन्नृत्विजः परमर्षयः ॥	KK-01-05-053-001a
के सदस्या बभूवुश्च सर्पसत्रे सुदारुणे ।	KK-01-05-053-002a
विषादजननेऽत्यर्थं पन्नगानां महाभय ॥	KK-01-05-053-002c
सर्वं विस्तरशस्तात भवाञ्छंसितुमर्हति ।	KK-01-05-053-003a
सर्पसत्रविधानज्ञविज्ञेयाः के च सूतज ॥	KK-01-05-053-003c
सौतिरुवाच । 	KK-01-05-053-004
हन्त ते कथयिष्यामि नामानीह मनीषिणाम् ।	KK-01-05-053-004a
ये ऋत्विजः सदस्याश्च तस्यासन्नृपतेस्तदा ॥	KK-01-05-053-004c
तत्र होता बभूवाथ ब्राह्मणश्चण्डभार्गवः ।	KK-01-05-053-005a
च्यवनस्यान्वये ख्यातो जातो वेदविदां वरः ॥	KK-01-05-053-005c
उद्गाता ब्राह्मणो वृद्धो विद्वान्कौत्सौऽथ जैमिनिः ।	KK-01-05-053-006a
ब्र्हमाऽभवच्छार्ङ्गरवोऽथाध्वर्युश्चापि पिङ्गलः ॥	KK-01-05-053-006c
सदस्यश्चाभवद्व्यासः पुत्रशिष्यसहायवान् ।	KK-01-05-053-007a
उद्दालकः प्रमतकः श्वेतकेतुश्च पिङ्गलः ॥	KK-01-05-053-007c
असितो देवलश्चैव नारदः पर्वतस्तथा ।	KK-01-05-053-008a
आत्रेयः कुम्डजठरौ द्विजः कालघटस्तथा ॥	KK-01-05-053-008c
वात्स्यः श्रुतश्रवा वृद्धो जपस्वाध्यायशीलवान् ।	KK-01-05-053-009a
कोहलो देवशर्मा च मौद्गल्यः समसौरभः ॥	KK-01-05-053-009c
एते चान्ये च बहवो ब्राह्मणा वेदपारगाः ।	KK-01-05-053-010a
सदस्याश्चाभवंस्तत्र सत्रे पारिक्षितस्य ह ॥	KK-01-05-053-010c
जुह्वत्स्वृत्विक्ष्वथ तदा सर्पसत्रे महाक्रतौ ।	KK-01-05-053-011a
अहयः प्रापतंस्तत्र घोराः प्राणिभयावहाः ॥	KK-01-05-053-011c
वसामेदोवहाः कुल्या नागानां संप्रवर्तिताः ।	KK-01-05-053-012a
ववौ गन्धश्च तुमुलो दह्यतामनिशं तदा ॥	KK-01-05-053-012c
पततां चैव नागानां धिष्ठितानां तथाम्बरे ।	KK-01-05-053-013a
अश्रूयतानिशं शब्दः पच्यतां चाग्निना भृशम् ॥	KK-01-05-053-013c
तक्षकस्तु स नागेन्द्रः पुरंदरनिवेशनम् ।	KK-01-05-053-014a
गतः श्रुत्वैव राजानं दीक्षितं जनमेजयम् ॥	KK-01-05-053-014c
ततः सर्वं यथावृत्तमाख्याय भुजगोत्तमः ।	KK-01-05-053-015a
अगच्छच्छरणं भीत आगस्कृत्वा पुरंदरम् ॥	KK-01-05-053-015c
तमिन्द्रः प्राह सुप्रीतो न तवास्तीह तक्षक ।	KK-01-05-053-016a
भयं नागेन्द्र तस्माद्वै सर्पसत्रात्कदाचन ॥	KK-01-05-053-016c
प्रसादितो मया पूर्वं तवार्थाय पितामहः ।	KK-01-05-053-017a
तस्मात्तव भयं नास्ति व्येतु तेनसो ज्वरः ॥	KK-01-05-053-018a
सौतिरुवाच । 	KK-01-05-053-019
एवमाश्वासितस्तेन ततः स भुजगोत्तमः ।	KK-01-05-053-019a
उवास भवने तस्मिञ्शक्रस्य मुदितः सुखी ॥	KK-01-05-053-019c
अजस्रं निपतत्स्वग्नौ नागेषु भृशदुःखितः ।	KK-01-05-053-020a
अल्पशेषपरीवारो वासुकिः पर्यतप्यत ॥	KK-01-05-053-020c
कश्मलं चाविशद्धोरं वासुकिं पन्नगोत्तमम् ।	KK-01-05-053-021a
स घूर्णमानहृदयो भगिनीमिदमब्रवीत् ॥	KK-01-05-053-021c
दह्यन्तेऽङ्गानि मे भद्रे न दिशः प्रतिभान्ति माम् ।	KK-01-05-053-022a
सीदामीव च संमोहाद्धूर्णतीव च मे मनः ॥	KK-01-05-053-022c
दृष्टिर्भ्राम्यति मेऽतीव हृदयं दीर्यतीव च ।	KK-01-05-053-023a
पतिष्याम्यवशोऽद्याहं तस्मिन्दीप्ते विभावसौ ॥	KK-01-05-053-023c
पारिक्षितस्य यज्ञोऽसौ वर्ततेऽस्मज्जिघांसया ।	KK-01-05-053-024a
व्यक्तं मयाऽभिगन्तव्यं प्रेतराजनिवेशनम् ॥	KK-01-05-053-024c
अयं स कालः संप्राप्तो यदर्थमसि मे स्वसः ।	KK-01-05-053-025a
जरत्करौ(पुरा)मयादत्तात्रायस्वास्मान्सबान्धवान् ॥	KK-01-05-053-025c
आस्तीकः किल यज्ञं तं वर्तन्तं भुजगोत्तमे ।	KK-01-05-053-026a
प्रतिषेत्स्यति मां पूर्वं स्वयमाह पितामहः ॥	KK-01-05-053-026c
तद्वत्से ब्रूहि वत्सं स्वं कुमारं वृद्धसंमतम् ।	KK-01-05-053-027a
ममाद्य त्वं सभृत्यस्य मोक्षार्थं वेदवित्तमम् ॥ ॥	KK-01-05-053-027c
सौतिरुवाच । 	KK-01-05-054-001
तत आहूय पुत्रं स्वं जरत्कारुर्भुजंगमा ।	KK-01-05-054-001a
वासुकेर्नागराजस्य वचनादिदमब्रवीत् ॥	KK-01-05-054-001c
अहं तव पितुः पुत्र भ्रात्रा दत्ता निमित्ततः ।	KK-01-05-054-002a
कालः स चायं संप्राप्तस्तत्कुरुष्व यथातथम् ॥	KK-01-05-054-002c
आस्तीक उवाच । 	KK-01-05-054-003
किंनिमित्तं मम पितुर्दत्ता त्वं मातुलेन मे ।	KK-01-05-054-003a
तन्ममाचक्ष्व तत्त्वेन श्रुत्वा कर्ताऽस्मि तत्तथा ॥	KK-01-05-054-003c
सौतिरुवाच । 	KK-01-05-054-004
तत आचष्ट सा तस्मै बान्धवानां हितैषिणी ।	KK-01-05-054-004a
भगिनी नागराजस्य जरत्कारुरविक्लबा ॥	KK-01-05-054-004c
जरत्कारुरुवाच । 	KK-01-05-054-005
पन्नगानामशेषाणां माता कद्रूरिति श्रुता ।	KK-01-05-054-005a
तया शप्ता रुषितया सुता यस्मान्निबोध तत् ॥	KK-01-05-054-005c
उच्चैः श्रवाः सोऽश्वराजो यन्मिथ्या न कृतो मम ।	KK-01-05-054-006a
विनतार्थाय पणिते दासभावाय पुत्रकाः ॥	KK-01-05-054-006c
जनमेजयस्य वो यज्ञे धक्ष्यत्यनिलसारथिः ।	KK-01-05-054-007a
तत्र पञ्चत्वमापन्नाः प्रेतलोकं गमिष्यथ ॥	KK-01-05-054-007c
तां च शप्तवतीं देवः साक्षाल्लोकपितामहः ।	KK-01-05-054-008a
एवमस्त्विति तद्वाक्यं प्रोवाचानु मुमोद च ॥	KK-01-05-054-008c
वासुकिश्चापि तच्छ्रुत्वा पितामहवचस्तदा ।	KK-01-05-054-009a
अमृते मथिते तात देवाञ्छरणमीयिवान् ॥	KK-01-05-054-009c
सिद्धार्थाश्च सुराः सर्वे प्राप्यामृतमनुत्तमम् ।	KK-01-05-054-010a
भ्रातरं मे पुरस्कृत्य पितामहमुपागमन् ॥	KK-01-05-054-010c
ते तं प्रसादयामासुः सुराः सर्वेऽब्जसंभवम् ।	KK-01-05-054-011a
राज्ञा वासुकिना सार्धं शापोऽसौन भवेदिति ॥	KK-01-05-054-011c
देवा ऊचुः । 	KK-01-05-054-012
वासुकिर्नागराजोऽयं दुःखितो ज्ञातिकारणात् ।	KK-01-05-054-012a
अभिशापः स मातुस्तु भगवन्न भवेत्कथम् ॥	KK-01-05-054-012c
ब्रह्मोवाच । 	KK-01-05-054-013
जरत्कारुर्जरत्कारुं यां भार्यां समवाप्स्यति ।	KK-01-05-054-013a
तत्र जातो द्विजः शापान्मोक्षयिष्यति पन्नगान् ॥	KK-01-05-054-013c
एतच्छ्रुत्वा तु वचनं वासुकिः पन्नगोत्तमः ।	KK-01-05-054-014a
प्रादान्माममरप्रख्य तव पित्रे महात्मने ॥	KK-01-05-054-014c
प्रागेवानागते काले तस्मात्त्व मय्यजायथाः ।	KK-01-05-054-015a
अयं स कालः संप्राप्तो भयान्नस्त्रातुमर्हसि ॥	KK-01-05-054-015c
भ्रातरं चापि मे तस्मात्त्रातुमर्हसि पावकात् ।	KK-01-05-054-016a
न मोघं तु कृतं तत्स्याद्यदहं तव धीमते । 	KK-01-05-054-016c
पित्रे दत्ता विमोक्षार्थं कथं वा पुत्र मन्यसे ॥ 	KK-01-05-054-016e
सौतिरुवाच । 	KK-01-05-054-017
एवमुक्तस्तथेत्युक्त्वा सास्तीको मातरं तदा ।	KK-01-05-054-017a
अब्रवीद्दुःखसंतप्तं वासुकिं जीवयन्निव ॥	KK-01-05-054-017c
अहं त्वां मोक्षयिष्यामि वासुके पन्नगोत्तम ।	KK-01-05-054-018a
तस्माच्छापान्महासत्त्व सत्यमेतद्ब्रवीमि ते ॥	KK-01-05-054-018c
भव स्वस्थमना नाग न हि ते विद्यते भयम् ।	KK-01-05-054-019a
प्रयतिष्ये तथा राजन्यथा श्रेयो भविष्यति ॥	KK-01-05-054-019c
न मे वागनृतं प्राह स्वैरेष्वपि कुतोऽन्यथा ।	KK-01-05-054-020a
तं वै नृपवरं गत्वा दीक्षितं जनमेजयम् ॥	KK-01-05-054-020c
वाग्भिर्मङ्गलयुक्ताभिस्तोषयिष्येऽद्य मातुल ।	KK-01-05-054-021a
यथा स यज्ञो नृपतेर्निवत्रिष्यति सत्तम ॥	KK-01-05-054-021c
स संभावय नागेन्द्र मयि सर्वं महामते ।	KK-01-05-054-022a
न ते मयि मनो जातु मिथ्या भवितुमर्हति ॥	KK-01-05-054-022c
वासुकिरुवाच । 	KK-01-05-054-023
आस्तीक परिघूर्णामि हृदयं मे विदीर्यते ।	KK-01-05-054-023a
दिशो न प्रतिजानामि ब्रह्मदण्डनिपीडितः ॥	KK-01-05-054-023c
आस्तीक उवाच । 	KK-01-05-054-024
न सन्तापस्त्वया कार्यः कथंचित्पन्नगोत्तम ।	KK-01-05-054-024a
प्रदीप्ताग्नेः समुत्पन्नं नाशयिष्यामि ते भयम् ॥	KK-01-05-054-024c
ब्रह्मदण्डं महाघोरं कालाग्निसमतेजसम् ।	KK-01-05-054-025a
नाशयिष्यामि माऽत्र त्वं भयंकार्षीः कथंचन ॥	KK-01-05-054-025c
सौतिरुवाच । 	KK-01-05-054-026
ततः स वासुकेर्घोरमपनीय मनोज्वरम् ।	KK-01-05-054-026a
आधाय चात्मनोऽङ्गेषु जगाम त्वरितो भृशम् ॥	KK-01-05-054-026c
जनमेजयस्य तं यज्ञं सर्वैः समुदितं गुणैः ।	KK-01-05-054-027a
मोक्षाय भुजगेन्द्राणामास्तीको द्विजसत्तमः ॥	KK-01-05-054-027c
स गत्वाऽपश्यदास्तीको यज्ञायतनमुत्तमम् ।	KK-01-05-054-028a
वृतं सदस्यैर्बहुभिः सूर्यवह्निसमप्रभैः ॥	KK-01-05-054-028c
स तत्र वारितो द्वास्थैः प्रविशन्द्विजसत्तमः ।	KK-01-05-054-029a
अभितुष्टाव तं यज्ञं प्रवेशार्थी परंतपः ॥	KK-01-05-054-029c
स प्राप्य यज्ञायतनं वरिष्ठंद्विजोत्तमः पुण्यकृतां वरिष्ठः । 	KK-01-05-054-030a
तुष्टाव राजानमनन्तकीर्ति-मृत्विक्सदस्यांश्च तथैव चाग्निम् ॥ ॥ 	KK-01-05-054-030c
आस्तीक उवाच । 	KK-01-05-055-001
सोमस्य यज्ञो वरुणस्य यज्ञःप्रजापतेर्यज्ञ आसीत्प्रयागे । 	KK-01-05-055-001a
तथा यज्ञोऽयं तव भारताग्र्यपारिक्षित स्वस्ति नोऽस्तु प्रियेभ्यः ॥ 	KK-01-05-055-001c
शक्रस्य यज्ञः शतसङ्ख्य उक्त-स्तथापरं तुल्यसङ्ख्यं शतं वै । 	KK-01-05-055-002a
तथा यज्ञोऽयं तव भारताग्र्यपारिक्षित स्वस्ति नोऽस्तु प्रियेभ्यः ॥ 	KK-01-05-055-002c
यमस्य यज्ञो हरिमेधसश्चयथा यज्ञो रन्तिदेवस्य राज्ञः । 	KK-01-05-055-003a
तथा यज्ञोऽयं तव भारताग्र्यपारिक्षित स्वस्ति नोऽस्तु प्रियेभ्यः ॥ 	KK-01-05-055-003c
गयस्य यज्ञः शशबिन्दोश्च राज्ञोयज्ञस्तथा वैश्रवणस्य राज्ञः । 	KK-01-05-055-004a
तथा यज्ञोऽयं तव भारताग्र्यपारिक्षित स्वस्ति नोऽस्तु प्रियेभ्यः ॥ 	KK-01-05-055-004c
नृगस्य यज्ञस्त्वजमीढस्य चासी-द्यथा यज्ञो दाशरथेश्च राज्ञः । 	KK-01-05-055-005a
तथा यज्ञोऽयं तव भारताग्र्यपारिक्षित स्वस्ति नोऽस्तु प्रियेभ्यः ॥ 	KK-01-05-055-005c
यज्ञः श्रुतो दिवि देवस्य सूनो-र्युधिष्ठिरस्याजमीढस्य राज्ञः । 	KK-01-05-055-006a
तथा यज्ञोऽयं तव भारताग्र्यपारिक्षित स्वस्ति नोऽस्तु प्रियेभ्यः ॥ 	KK-01-05-055-006c
कृष्णस्य यज्ञः सत्यवत्याः सुतस्यस्वयं च कर्म प्रचकार यत्र । 	KK-01-05-055-007a
तथा यज्ञोऽयं तव भारताग्र्यपारिक्षित स्वस्ति नोऽस्तु प्रियेभ्यः ॥ 	KK-01-05-055-007c
इमे च ते सूर्यसमानवर्चसःसमासते वृत्रहणः क्रतुं यथा । 	KK-01-05-055-008a
नैषां ज्ञातुं विद्यते ज्ञानमद्यदत्तं येभ्यो न प्रणश्येत्कदाचित् ॥ 	KK-01-05-055-008c
ऋत्विक्समो नास्ति लोकेषु चैवद्वैपायनेनेति विनिश्चितं मे । 	KK-01-05-055-009a
एतस्य शिष्या हि क्षितिं संचरन्तिसर्वर्त्विजः कर्मसु स्वेषु दक्षाः ॥ 	KK-01-05-055-009c
विभावसुश्चित्रभानुर्महात्माहिरण्यरेता हुतभुक्कृष्णवर्त्मा । 	KK-01-05-055-010a
प्रदक्षिणावर्तशिखः प्रदीप्तोहव्यं तवेदं हुतभुग्वष्टि देवः ॥ 	KK-01-05-055-010c
नैह त्वदन्यो विद्यते जीवलोकेसमो नृपः पालयिता प्रजानाम् । 	KK-01-05-055-011a
धृत्या च ते प्रतीमनाः सदाहंत्वं वा वरुणो धर्मराजो यमो वा ॥ 	KK-01-05-055-011c
शक्रः साक्षाद्वज्रपाणिर्यथेहत्राता लोकेऽस्मिंस्त्वं तथेह प्रजानाम् । 	KK-01-05-055-012a
मतस्त्वं नः पुरुषेन्द्रेह लोकेन च त्वदन्यो भूपतिरस्ति जज्ञे ॥ 	KK-01-05-055-012c
खट्वाङ्गनाभगदिलीपकल्पययातिमान्धातृसमप्रभाव । 	KK-01-05-055-013a
आदित्यतेजःप्रतिमानतेजाभीष्मो यथा राजसि सुव्रतस्त्वम् ॥ 	KK-01-05-055-013c
वाल्मीकिवत्ते निभृतं स्ववीर्यंवसिष्ठवत्ते नियतश्च कोपः । 	KK-01-05-055-014a
प्रभुत्वमिन्द्रत्वसमं मतं मेद्युतिश्च नारायणवद्विभाति ॥ 	KK-01-05-055-014c
यमो यथा धर्मविनिश्चयज्ञःकृष्णो यथा सर्वगुणोपपन्नः । 	KK-01-05-055-015a
श्रियां निवासोऽसि यथा वसूनांनिधानभूतोऽसि तथा क्रतूनाम् ॥ 	KK-01-05-055-015c
दम्भोद्भवेनासि समो बलेनरामो यथा शस्त्रविदस्त्रविच्च । 	KK-01-05-055-016a
और्वत्रिताभ्यामसि तुल्यतेजादुष्प्रेक्षणीयोऽसि भगीरथेन ॥ 	KK-01-05-055-016c
सौतिरुवाच । 	KK-01-05-055-017
एवं स्तुताः सर्व एव प्रसन्नाराजा सदस्या ऋत्विजो हव्यवाहः । 	KK-01-05-055-017a
तेषां दृष्ट्वा भावितानीङ्गितानिप्रोवाच राजा जनमेजयोऽथ ॥ ॥ 	KK-01-05-055-017c
जनमेजय उवाच ।	KK-01-05-056-001
बालोऽप्ययं स्थविर इवावभाषतेनायं बालः स्थविरोऽयं मतो मे ।	KK-01-05-056-001a
इच्छाम्यहं वरमस्मै प्रदातुंतन्मे विप्राः संविदध्वं यथावत् ॥	KK-01-05-056-001c
सदस्या ऊचुः ।	KK-01-05-056-002
बालोऽपि विप्रो मान्य एवेह राज्ञा`यश्चाविद्वान्यश्च विद्वान्यथावत् ।	KK-01-05-056-002a
प्रसादयैनं त्वरितो नरेन्द्रद्विजातिवर्यं सकलार्थसिद्धये ।'	KK-01-05-056-002c
सर्वान्कामांस्त्वत्त एवार्हतेऽद्ययथा च नस्तक्षक एति शीघ्रम् ॥	KK-01-05-056-002e
सौतिरुवाच ।	KK-01-05-056-003
व्याहर्तुकामे वरदे नृपे द्विजंवरं वृणीष्वेति ततोऽब्युवाच ।	KK-01-05-056-003a
होता वाक्यं नातिहृष्टान्तरात्माकर्मण्यस्मिंस्तक्षको नैति तावत् ॥	KK-01-05-056-003c
जनमेजय उवाच ।	KK-01-05-056-004
यथा चेदं कर्म समाप्यते मेयथा च वै तक्षक एति शीघ्रम् ।	KK-01-05-056-004a
तथा भवन्तः प्रयतन्तु सर्वेपरं शक्त्या स हि मे विद्विषाणः ॥	KK-01-05-056-004c
ऋत्विज ऊचुः ।	KK-01-05-056-005
यथा शस्त्राणि नः प्राहुर्यथा शंसति पावकः ।	KK-01-05-056-005a
इन्द्रस्य भवने राजंस्तक्षको भयपीडितः ॥	KK-01-05-056-005c
यथा सूतो लोहिताक्षो महात्मापौराणिको वेदितवान्पुरस्तात् ।	KK-01-05-056-006a
स राजानं प्राह पृष्टस्तदानींयथाहुर्विप्रास्तद्वदेतन्नृदेव ॥	KK-01-05-056-006c
पुराणमागम्य ततो ब्रवीम्यहंदत्तं तस्मै वरमिन्द्रेण राजन् ।	KK-01-05-056-007a
वसेह त्वं मत्सकाशे सुगुप्तोन पावकस्त्वां प्रदहिष्यतीति ॥	KK-01-05-056-007c
एतच्छ्रुत्वा दीक्षितस्तप्यमानआस्ते होतारं चोदयन्कर्म काले ।	KK-01-05-056-008a
इन्द्रेण सार्धं तक्षकं पातयध्वंविभावसौ न विमुच्येत नागः ।	KK-01-05-056-008c
होता च यत्तोऽस्याजुहावाथ मन्त्रै-रथो महेन्द्रः स्वयमाजगाम ॥	KK-01-05-056-008e
आयातु चेन्द्रोऽपि सतक्षकः पते-द्विभावसौ नागराजेन तूर्णम् ।	KK-01-05-056-009a
जम्भस्य हन्तेति जुहाव होतातदा जगामाहिदत्ताभयः प्रभुः ॥'	KK-01-05-056-009c
विमानमारुह्य महानुभावःसर्वैर्देवैः परिसंस्तूयमानः ।	KK-01-05-056-010a
बलाहकैश्चाप्यनुगम्यमानोविद्याधरैरप्सरसां गणैश्च`नागस्य नाशो मम चैव नाशोभविष्यतीत्येव विचिन्तयानः ॥'	KK-01-05-056-010c
तस्योत्तरीये निहितः स नागोभयोद्विग्नः शर्म नैवाभ्यगच्छत् ।	KK-01-05-056-011a
ततो राजा मन्त्रविदोऽब्रवीत्पुनःक्रुद्धो वाक्यं तक्षकस्यान्तमिच्छन् ॥	KK-01-05-056-011c
जनमेजय उवाच ।	KK-01-05-056-012
इन्द्रस्य भवने विप्रा यदि नागः स तक्षकः ।	KK-01-05-056-012a
तमिन्द्रेणैव सहितं पातयध्यं विभावसौ ॥	KK-01-05-056-012c
सौतिरुवाच ।	KK-01-05-056-013
जनमेजयेन राज्ञा तु नोदितस्तक्षकं प्रति ।	KK-01-05-056-013a
होता जुहाव तत्रस्थं तक्षकं पन्नगं तथा ॥	KK-01-05-056-013c
हूयमाने तथा चैव तक्षकः सपुरन्दरः ।	KK-01-05-056-014a
आकाशे ददृशे तत्र क्षणेन व्यथितस्तदा ॥	KK-01-05-056-014c
पुरन्दरस्तु तं यज्ञं दृष्ट्वोरुभयमाविशत् ।	KK-01-05-056-015a
हित्वा तु तक्षकं त्रस्तः स्वमेव भवनं ययौ ॥	KK-01-05-056-015c
इन्द्रे गते तु राजेन्द्र तक्षको भयमोहितः ।	KK-01-05-056-016a
मन्त्रशक्त्या पावकार्चिस्समीपमवशो गतः ।	KK-01-05-056-016c
तं दृष्ट्वा ऋत्विजस्तत्र वचनं चेदमब्रुवन्' ॥	KK-01-05-056-016e
ऋत्विज ऊचुः ।	KK-01-05-056-017
अयमायाति तूर्णं स तक्षकस्ते वशं नृप ।	KK-01-05-056-017a
श्रूयतेऽस्य महान्नादो नदतो भैरवं रवम् ॥	KK-01-05-056-017c
नूनं मुक्तो वज्रभृता स नागोभ्रष्टो नाकान्मन्त्रवित्रस्तकायः ।	KK-01-05-056-018a
घूर्णन्नाकाशे नष्टसंज्ञोऽभ्युपैतितीव्रान्निश्वासान्निश्वसन्पन्नगेन्द्रः ॥	KK-01-05-056-018c
वर्तते तव राजेन्द्र कर्मैतद्विधिवत्प्रभो ।	KK-01-05-056-019a
अस्मै तु द्विजमुख्याय वरं त्वं दातुमर्हसि ॥	KK-01-05-056-019c
जनमेजय उवाच ।	KK-01-05-056-020
बालाभिरूपस्य तवाप्रमेयवरं प्रयच्छामि यथानुरूपम् ।	KK-01-05-056-020a
वृणीष्व यत्तेऽभिमतं हृदि स्थितंतत्ते प्रदास्याम्यपि चेददेयम् ॥	KK-01-05-056-020c
सौतिरुवाच ।	KK-01-05-056-021
पतिष्यमाणे नागेन्द्रे तक्षके जातवेदसि ।	KK-01-05-056-021a
इदमन्तरमित्येवं तदास्तीकोऽभ्यचोदयत् ॥	KK-01-05-056-021c
आस्तीक उवाच ।	KK-01-05-056-022
वरं ददासि चेन्मह्यं वृणोमि जनमेजय ।	KK-01-05-056-022a
सत्रं ते विरमत्वेतन्न पतेयुरिहोरगाः ॥	KK-01-05-056-022c
एवमुक्तस्तदा तेन ब्रह्मन्पारिक्षितस्तु सः ।	KK-01-05-056-023a
नातिहृष्टमनाश्चेदमास्तीकं वाक्यमब्रवीत् ॥	KK-01-05-056-023c
सुवर्णं रजतं गाश्च यच्चान्यन्मन्यसे विभो ।	KK-01-05-056-024a
तत्ते दद्यां वरं विप्र न निवर्तेत्क्रतुर्मम ॥	KK-01-05-056-024c
आस्तीक उवाच ।	KK-01-05-056-025
सुवर्णं रजतं गाश्च न त्वां राजन्वृणोम्यहम् ।	KK-01-05-056-025a
सत्रं ते विरमत्वेतत्स्वस्ति मातृकुलस्य नः ॥	KK-01-05-056-025c
सौतिरुवाच ।	KK-01-05-056-026
आस्तीकेनैवमुक्तस्तु राजा पारिक्षितस्तदा ।	KK-01-05-056-026a
पुनःपुनरुवाचेदमास्तीकं वदतां वरः ॥	KK-01-05-056-026c
अन्यं वरय भद्रं ते वरं द्विज्वरोत्तम ।	KK-01-05-056-027a
अयाचत न चाप्यन्यं वरं स भृगुनन्दन ॥	KK-01-05-056-027c
ततो वेदविदस्तात सदस्याः सर्व एव तम् ।	KK-01-05-056-028a
राजानमूचुः सहिता लभतां ब्राह्मणो वरम् ॥ ॥	KK-01-05-056-028c
शौनक उवाच ।	KK-01-05-057-001
ये सर्पाः सर्पसत्रेऽस्मिन्पतिता हव्यवाहने ।	KK-01-05-057-001a
तेषां नामानि सर्वेषां श्रोतुमिच्छामि सूतज ॥	KK-01-05-057-001c
सौतिरुवाच ।	KK-01-05-057-002
सहस्राणि बहून्यस्मिन्प्रयुतान्यर्बुदानि च ।	KK-01-05-057-002a
न शक्यं परिसंख्यातुं बहुत्वाद्द्विजसत्तम ॥	KK-01-05-057-002c
यथास्मृति तु नामानि पन्नगानां निबोध मे ।	KK-01-05-057-003a
उच्यमानानि मुख्यानां हुतानां जातवेदसि ॥	KK-01-05-057-003c
वासुकेः कुलजातांस्तु प्राधान्येन निबोध मे ।	KK-01-05-057-004a
नीलरक्तान्सितान्घोरान्महाकायान्विषोल्बणान् ॥	KK-01-05-057-004c
अवशान्मातृवाग्दण्डपीडितान्कृपणान्हूतान् ।	KK-01-05-057-005a
कोटिशो मानसः पूर्णः शलः पालो हलीमकः ॥	KK-01-05-057-005c
पिच्छलः कौणपश्चक्रः कालवेगः प्रकालनः ।	KK-01-05-057-006a
हिरण्यबाहुः शरणः कक्षकः कालदन्तकः ॥	KK-01-05-057-006c
एते वासुकिजा नागाः प्रविष्टा हव्यवाहने ।	KK-01-05-057-007a
अन्ये च बहवो विप्र तथा वै कुलसंभवाः ।	KK-01-05-057-007c
प्रदीप्ताग्नौ हुताः सर्वे घोररूपा महाबलाः ॥	KK-01-05-057-007e
तक्षकस्य कुले जातान्प्रवक्ष्यामि निबोध तान् ।	KK-01-05-057-008a
पुच्छाण्डको मण्डलकः पिण्डसेक्ता रभेणकः ॥	KK-01-05-057-008c
उच्छिखः शरभो भङ्गो बिल्वतेजा विरोहणः ।	KK-01-05-057-009a
शिली शलकरो मूकः सुकुमारः प्रवेपनः ॥	KK-01-05-057-009c
मुद्गरः शिशुरोमा च सुरोमा च महाहनुः ।	KK-01-05-057-010a
एते तक्षकजा नागाः प्रविष्टा हव्यवाहनम् ॥	KK-01-05-057-010c
पारावतः पारियात्रः पाण्डरो हरिणः कृशः ।	KK-01-05-057-011a
विहङ्गः शरभो मोदः प्रमोदः संहतापनः ॥	KK-01-05-057-011c
ऐरावतकुलादेते प्रविष्टा हव्यवाहनम् ।	KK-01-05-057-012a
कौरव्यकुलजान्नागाञ्शृणु मे त्वं द्विजोत्तम ॥	KK-01-05-057-012c
एरकः कुण्डलो वेणी वेणीस्कन्धः कुमारकः ।	KK-01-05-057-013a
बाहुकः शृङ्गबेरश्च धूर्तकः प्रातरातकौ ॥	KK-01-05-057-013c
कौरव्यकुलजास्त्वेते प्रविष्टा हव्यवाहनम् ।	KK-01-05-057-014a
धृतराष्ट्रकुले जाताञ्शृणु नागान्यथातथम् ॥	KK-01-05-057-014c
कीर्त्यमानान्मया ब्रह्मन्वातवेगान्विषोल्बणान् ।	KK-01-05-057-015a
शङ्कुकर्णः पिठरकः कुठारमुखसेचकौ ॥	KK-01-05-057-015c
पूर्णाङ्गदः पूर्णमुखः प्रहासः शकुनिर्दरिः ।	KK-01-05-057-016a
अमाहठः कामठकः सुषेणो मानसोऽव्ययः ॥	KK-01-05-057-016c
अष्टावक्रः कोमलकः श्वसनो मौनवेपगः ।	KK-01-05-057-017a
भैरवो मुण्डवेदाङ्गः पिशङ्गश्चोदपारकः ।	KK-01-05-057-017c
ऋषभो वेगवान्नागः पिण्डारकमहाहनू ॥	KK-01-05-057-017e
रक्ताङ्गः सर्वसारङ्गः समृद्धपटवासकौ ।	KK-01-05-057-018a
वराहको वीरणकः सुचित्रश्चित्रवेगिकः ॥	KK-01-05-057-018c
पराशरस्तरुणको मणिः स्कन्धस्तथाऽऽरुणिः ।	KK-01-05-057-019a
इति नागा मया ब्रह्मन्कीर्तिताः कीर्तिवर्धनाः ॥	KK-01-05-057-019c
प्राधान्येन बहुत्वात्तु न सर्वे परिकीर्तिताः ।	KK-01-05-057-020a
एतेषां प्रसवो यश्च प्रसवस्य च सन्ततिः ॥	KK-01-05-057-020c
न शक्यं परिसंख्यातुं ये दीप्तं पावकं गताः ।`	KK-01-05-057-021a
द्विशीर्षाः पञ्चशीर्षाश्च सप्तशीर्षास्तथाऽपरे ।	KK-01-05-057-021c
दशशीर्षाः शतशीर्षास्तथान्ये बहुशीर्षकाः' ॥	KK-01-05-057-021e
कालानलविषा घोरा हुताः शतसहस्रशः ।	KK-01-05-057-022a
महाकाया महावेगाः शैलशृङ्गसमुच्छ्रयाः ॥	KK-01-05-057-022c
योजनायामविस्तारा द्वियोजनसमायताः ।	KK-01-05-057-023a
कामरूपाः कामबला दीप्तानलविषोल्बणाः ॥	KK-01-05-057-023c
दग्धास्तत्र महासत्रे ब्रह्मदण्डनिपाडिताः ॥ ॥	KK-01-05-057-024ac
सौतिरुवाच ।	KK-01-05-058-001
इदमत्यद्भुतं चान्यदास्तीकस्यानुशुश्रुम ।	KK-01-05-058-001a
तथा वरैश्छन्द्यमाने राज्ञा पारिक्षितेन हि ॥	KK-01-05-058-001c
इन्द्रहस्ताच्च्युतो नागः ख एव यदतिष्ठत ।	KK-01-05-058-002a
ततश्चिन्तापरो राजा बभूव जनमेजयः ॥	KK-01-05-058-002c
हूयमाने भृशं दीप्ते विधिवद्वसुरेतसि ।	KK-01-05-058-003a
न स्म स प्रापतद्वह्नौ तक्षको भयपीडितः ॥	KK-01-05-058-003c
शौनक उवाच ।	KK-01-05-058-004
किं सूत तेषां विप्राणां मन्त्रग्रामो मनीषिणाम् ।	KK-01-05-058-004a
न प्रत्यभात्तदाऽग्नौ यत्स पपात न तक्षकः ॥	KK-01-05-058-004c
सौतिरुवाच ।	KK-01-05-058-005
तमिन्द्रहस्ताद्वित्रस्तं विसंज्ञं पन्नगोत्तमम् ।	KK-01-05-058-005a
आस्तीकस्तिष्ठ तिष्ठेति वाचस्तिस्रोऽभ्युदैरयत् ॥	KK-01-05-058-005c
वितस्थे सोऽन्तरिक्षे च हृदयेन विदूयता ।	KK-01-05-058-006a
यथा तिष्ठति वै कश्चित्खं च गां चान्तरा नरः ॥	KK-01-05-058-006c
ततो राजाब्रवीद्वाक्यं सदस्यैश्चोदितो भृशम् ।	KK-01-05-058-007a
काममेतद्भवत्वेवं यथास्तीकस्य भाषितम् ॥	KK-01-05-058-007c
समाप्यतामिदं कर्म पन्नगाः सन्त्वनामयाः ।	KK-01-05-058-008a
प्रीयतामयमास्तीकः सत्यं सूतवचोऽस्तु तत् ॥	KK-01-05-058-008c
ततो हलहलाशब्दः प्रीतिजः समजायत ।	KK-01-05-058-009a
आस्तीकस्य वरे दत्ते तथैवोपरराम च ॥	KK-01-05-058-009c
स यज्ञः पाण्डवेयस्य राज्ञः पारिक्षितस्य ह ।	KK-01-05-058-010a
प्रीतिमांश्चाभवद्राजा भारतो जनमेजयः ॥	KK-01-05-058-010c
ऋत्विग्भ्यः ससदस्येभ्यो ये तत्रासन्समागताः ।	KK-01-05-058-011a
तेभ्यश्च प्रददौ वित्तं शतशोऽथ सहस्रशः ॥	KK-01-05-058-011c
लोहिताक्षाय सूताय तथा स्थपतये विभुः ।	KK-01-05-058-012a
येनोक्तं तस्य तत्राग्रे सर्पसत्रनिवर्तने ॥	KK-01-05-058-012c
निमित्तं ब्राह्मण इति तस्मै वित्तं ददौ बहु ।	KK-01-05-058-013a
दत्त्वा द्रव्यं यथान्यायं भोजनाच्छादनान्वितम् ॥	KK-01-05-058-013c
प्रीतस्तस्मै नरपतिरप्रमेयपराक्रमः ।	KK-01-05-058-014a
ततश्चकारावभृथं विधिदृष्टेन कर्मणा ॥	KK-01-05-058-014c
आस्तीकं प्रेषयामास गृहानेव सुसंस्कृतम् ।	KK-01-05-058-015a
राजा प्रीतमनाः प्रीतं कृतकृत्यं मनीषिणम् ॥	KK-01-05-058-015c
पुनरागमनं कार्यमिति चैनं वचोऽब्रवीत् ।	KK-01-05-058-016a
भविष्यसि सदस्यो मे वाजिमेधे महाक्रतौ ॥	KK-01-05-058-016c
तथेत्युक्त्वा प्रदुद्राव तदास्तीको मुदा युतः ।	KK-01-05-058-017a
कृत्वा स्वकार्यमतुलं तोषयित्वा च पार्थिवम् ॥	KK-01-05-058-017c
स गत्वा परमप्रीतो मातुलं मातरं च ताम् ।	KK-01-05-058-018a
अभिगम्योपसंगृह्य तथा वृत्तं न्यवेदयत् ॥	KK-01-05-058-018c
सौतिरुवाच ।	KK-01-05-058-019
एतच्छ्रुत्वा प्रीयमाणाः समेताये तत्रासन्पन्नगा वीतमोहाः ।	KK-01-05-058-019a
आस्तीके वै प्रीतिमन्तो बभूवु-रूचुश्चैनं वरमिष्टं वृमीष्व ॥	KK-01-05-058-019c
भूयोभूयः सर्वशस्तेऽब्रुवंस्तंकिं ते प्रियं करवामाद्य विद्वन् ।	KK-01-05-058-020a
प्रीता वयं मोक्षिताश्चैव सर्वेकामं किं ते करवामाद्य वत्स ॥	KK-01-05-058-020c
आस्तीक उवाच ।	KK-01-05-058-021a
सायं प्रातर्ये प्रसन्नात्मरूपालोके विप्रा मानवा ये परेऽपि ।	KK-01-05-058-022a
धर्माख्यानं ये पठेयुर्ममेदंतेषां युष्मन्नैव किंचिद्भयं स्यात् ॥	KK-01-05-058-022c
तैश्चाप्युक्तो भागिनेयः प्रसन्नै-रेतत्सत्यं काममेवं वरं ते ।	KK-01-05-058-023a
प्रीत्या युक्ताः कामितं सर्वशस्तेकर्तारः स्म प्रवणा भागिनेय ॥	KK-01-05-058-023c
असितं चार्तिमन्तं च सुनीथं चापि यः स्मरेत् ।	KK-01-05-058-024a
दिवा वा यदि वा रात्रौ नास्य सर्पभयं भवेत् ॥	KK-01-05-058-024c
यो जरत्कारुणा जातो जरत्कारौ महावशाः ।	KK-01-05-058-025a
आस्तीकः सर्पसत्रे वः पन्नगान्योऽभ्यरक्षत ।	KK-01-05-058-025c
तं स्मरन्तं महाभागा न मां हिंसितुमर्हथ ॥	KK-01-05-058-025e
सर्पापसर्प भद्रं ते गच्छ सर्प महाविष ।	KK-01-05-058-026a
जनेमेजयस्य यज्ञान्ते आस्तीकवचनं स्मर ॥	KK-01-05-058-026c
आस्तीकस्य वचः श्रुत्वा यः सर्पो न निवर्तते ।	KK-01-05-058-027a
शतधा भिद्यते मूर्धा शिंशवृक्षफलं यथा ॥	KK-01-05-058-027c
सौतिरुवाच ।	KK-01-05-058-028
स एवमुक्तस्तु तदा द्विजेन्द्रःसमागतैस्तैर्भुजगेन्द्रमुख्यैः ।	KK-01-05-058-028a
संप्राप्य प्रीतिं विपुलां महात्माततो मनो गमनायाथ दध्रे ॥	KK-01-05-058-028c
इत्येवं नागराजोऽथ नागानां मध्यगस्तदा ।	KK-01-05-058-029a
उक्त्वा सहैव तैः सर्पैः स्वमेव भवनं ययौ ॥'	KK-01-05-058-029c
मोक्षयित्वा तु भुजगान्सर्पसत्राद्द्विजोत्तमः ।	KK-01-05-058-030a
जगाम काले धर्मात्मा दिष्टान्तं पुत्रपौत्रवान् ॥	KK-01-05-058-030c
इत्याख्यानं मयास्तीकं यथावत्तव कीर्तितम् ।	KK-01-05-058-031a
यत्कीर्तयित्वा सर्पेभ्यो न भयं विद्यते क्वचित् ॥	KK-01-05-058-031c
सौतिरुवाच ।	KK-01-05-058-032a
यथा कथितवान्ब्रह्मन्प्रमतिः पूर्वजस्तव ।	KK-01-05-058-032c
पुत्राय रुरवे प्रीतः पृच्छते भार्गवोत्तम ॥	KK-01-05-058-032e
यद्वाक्यं श्रुतवांश्चाहं तथा च कथितं मया ।	KK-01-05-058-033a
आस्तीकस्य कवेर्विप्र श्रीमच्चरितमादितः ॥	KK-01-05-058-033c
यन्मां त्वं पृष्टवान्ब्रह्मञ्श्रुत्वा डुण्डुभभाषितम् ।	KK-01-05-058-034a
व्येतु ते सुमहद्ब्रह्मन्कौतूहलमरिन्दम ॥	KK-01-05-058-034c
श्रुत्वा धर्मिष्ठमाख्यानमास्तीकं पुण्यवर्धनम् ।`	KK-01-05-058-035a
सर्वपापविनिर्मुक्तो दीर्घमायुरवाप्नुयात् ॥' ॥	KK-01-05-058-035c
	
शौनक उवाच ।	KK-01-06-059-001
भृगुवंशात्प्रभृत्येव त्वया मे कीर्तितं महत् ।	KK-01-06-059-001a
आख्यानमखिलं तात सौते प्रीतोऽस्मितेन ते ॥	KK-01-06-059-001c
प्रक्ष्यामि चैव भूयस्त्वां यथावत्सूतनन्दन ।	KK-01-06-059-002a
याः कथा व्याससंपन्नास्ताश्च भूयो विचक्ष्व मे ॥	KK-01-06-059-002c
तस्मिन्परमदुष्पारे सर्पसत्रे महात्मनाम् ।	KK-01-06-059-003a
कर्मान्तरेषु यज्ञस्य सदस्यानां तथाऽध्वरे ॥	KK-01-06-059-003c
या बभूवुः कथाश्चित्रा येष्वर्थेषु यथातथम् ।	KK-01-06-059-004a
त्वत्त इच्छामहे श्रोतुं सौते त्वं वै प्रचक्ष्व नः ॥	KK-01-06-059-004c
सौतिरुवाच ।	KK-01-06-059-005
कर्मान्तरेष्वकथयन्द्विजा वेदाश्रयाः कथाः ।	KK-01-06-059-006a
व्यासस्त्वकथयच्चित्रमाख्यानं भारतं महत् ॥	KK-01-06-059-006c
शौनक उवाच ।	KK-01-06-059-007
महाभारतमाख्यानं पाण्डवानां यशस्करम् ।	KK-01-06-059-007a
जनमेजयेन पृष्टः सन्कृष्णद्वैपायनस्तदा ॥	KK-01-06-059-007c
श्रावयामास विधिवत्तदा कर्मान्तरे तु सः ।	KK-01-06-059-008a
तामहं विधिवत्पुण्यां श्रोतुमिच्छामि वै कथाम् ॥	KK-01-06-059-008c
मनःसागरसंभूतां महर्षेर्भावितात्मनः ।	KK-01-06-059-009a
कथयस्व सतां श्रेष्ठ सर्वरत्नमयीमिमाम् ॥	KK-01-06-059-009c
सौतिरुवाच ।	KK-01-06-059-010
हन्त ते कथयिष्यामि महदाख्यानमुत्तमम् ।	KK-01-06-059-010a
कृष्णद्वैपायनमतं महाभारतमादितः ॥	KK-01-06-059-010c
शृणु सर्वमशेषेण कथ्यमानं मया द्विज ।	KK-01-06-059-011a
शंसितुं तन्महान्हर्षो ममापीह प्रवर्तते ॥ ॥	KK-01-06-059-011c
	
सौतिरुवाच ।	KK-01-06-060-001
श्रुत्वा तु सर्पसत्राय दीक्षितं जनमेजयम् ।	KK-01-06-060-001a
अभ्यगच्छदृषिर्विद्वान्कृष्णद्वैपायनस्तदा ॥	KK-01-06-060-001c
जनयामास यं काली शक्तेः पुत्रात्पराशरात् ।	KK-01-06-060-002a
कन्यैव यमुनाद्वीपे पाण्डवानां पितामहम् ॥	KK-01-06-060-002c
जातमात्रश्च यः सद्य इष्ट्या देहमवीवृधत् ।	KK-01-06-060-003a
वेदांश्चाधिजगे साङ्गन्सेतिहासान्महायशाः ॥	KK-01-06-060-003c
यं नाति तपसा कश्चिन्न वेदाध्ययनेन च ।	KK-01-06-060-004a
न व्रतैर्नोपवासैश्च न प्रसूत्या न मन्युना ॥	KK-01-06-060-004c
विव्यासैकं चतुर्धा यो वेदं वेदविदां वरः ।	KK-01-06-060-005a
परावरज्ञो ब्रह्मर्षिः कविः सत्यव्रतः शुचिः ॥	KK-01-06-060-005c
यः पाण्डुं धृतराष्ट्रं च विदुरं चाप्यजीजनत् ।	KK-01-06-060-006a
शन्तनोः संततिं तन्वन्पुण्यकीर्तिर्महायशाः ॥	KK-01-06-060-006c
जनमेजयस्य राजर्षेः स महात्मा सदस्तथा ।	KK-01-06-060-007a
विवेश सहितः शिष्यैर्वेदवेदाङ्गपारगैः ॥	KK-01-06-060-007c
तत्र राजानमासीनं ददर्श जनमेजयम् ।	KK-01-06-060-008a
वृतं सदस्यैर्बहुभिर्देवैरिव पुरन्दरम् ॥	KK-01-06-060-008c
तथा मूर्धाभिषिक्तैश्च नानाजनपदेश्वरैः ।	KK-01-06-060-009a
ऋत्विग्भिर्ब्रह्मकल्पैश्च कुशलैर्यज्ञसंस्तरे ॥	KK-01-06-060-009c
जनमेजयस्तु राजर्षिर्दृष्ट्वा तमृषिमागतम् ।	KK-01-06-060-010a
सगणोऽभ्युद्ययौ तूर्णं प्रीत्या भरतसत्तमः ॥	KK-01-06-060-010c
काञ्चनं विष्टरं तस्मै सदस्यानुमतः प्रभुः ।	KK-01-06-060-011a
आसनं कल्पयामास यथा शक्रो बृहस्पतेः ॥	KK-01-06-060-011c
तत्रोपविष्टं वरदं देवर्षिगणपूजितम् ।	KK-01-06-060-012a
पूजयामास राजेन्द्रः शास्त्रदृष्टेन कर्मणा ॥	KK-01-06-060-012c
पाद्यमाचमनीयं च अर्घ्यं गां च विधानतः ।	KK-01-06-060-013a
पितामहाय कृष्णाय तदर्हाय न्यवेदयत् ॥	KK-01-06-060-013c
प्रतिगृह्य तु तां पूजां पाम्डवाज्जनमेजयात् ।	KK-01-06-060-014a
गां चैव समनुज्ञाय व्यासः प्रीतोऽभवत्तदा ॥	KK-01-06-060-014c
तथा च पूजयित्वा तं प्रणयात्प्रतितामहम् ।	KK-01-06-060-015a
उपोपविश्य प्रीतात्मा पर्यपृच्छदनामयम् ॥	KK-01-06-060-015c
भगवानापि तं दृष्ट्वा कुशलं प्रतिवेद्य च ।	KK-01-06-060-016a
सदस्यैः पूजितः सर्वैः सदस्यान्प्रत्यपूजयत् ॥	KK-01-06-060-016c
ततस्तु सहितः सर्वैः सदस्यैर्जनमेजयः ।	KK-01-06-060-017a
इदं पश्चाद्द्विजश्रेष्ठं पर्यपृच्छत्कृताञ्जलिः ॥	KK-01-06-060-017c
जनमेजय उवाच ।	KK-01-06-060-018
कुरूणां पाण्डवानां च भवान्प्रत्यक्षदर्शिवान् ।	KK-01-06-060-018a
तेषां चरितमिच्छामि कथ्यमानं त्वया द्विज ॥	KK-01-06-060-018c
कथं समभवद्भेदस्तेषामक्लिष्टकर्मणाम् ।	KK-01-06-060-019a
तच्च युद्धं कथं वृत्तं भूतान्तकरणं महत् ॥	KK-01-06-060-019c
पितामहानां सर्वेषां दैवेनाविष्टचेतसाम् ।	KK-01-06-060-020a
कार्त्स्न्येनैतन्ममाचक्ष्व यथा वृत्तं द्विजोत्तम ।	KK-01-06-060-020c
इच्छामि तत्त्वतः श्रोतुं भगवन्कुशलो ह्यसि' ॥	KK-01-06-060-020e
सौतिरुवाच ।	KK-01-06-060-021
तस्य तद्वचनं श्रुत्वा कृष्णद्वैपायनस्तदा ।	KK-01-06-060-021a
शशास शिष्यमासीनं वैशंपायनमन्तिके ॥	KK-01-06-060-021c
व्यास उवाच ।	KK-01-06-060-022
कुरूणां पाण्डवानां च यथा भेदोऽभवत्पुरा ।	KK-01-06-060-022a
तदस्मै सर्वमाचक्ष्व यन्मत्तः श्रुतवानसि ॥	KK-01-06-060-022c
गुरोर्वचनमाज्ञाय स तु विप्रर्षभस्तदा ।	KK-01-06-060-023a
आचचक्षे ततः सर्वमितिहासं पुरातनम् ॥	KK-01-06-060-023c
राज्ञे तस्मै सदस्येभ्यः पार्थिवेभ्यश्च सर्वशः ।	KK-01-06-060-024a
भेदं सर्वविनाशं च कुरुपाण्डवयोस्तदा ॥ ॥	KK-01-06-060-024c
वैशंपायन उवाच ।	KK-01-06-061-001
शृणु राजन्यथा वीरा भ्रातरः पञ्च पाण्डवाः ।	KK-01-06-061-001a
विरोधमन्वगच्छन्त धार्तराष्ट्रैर्दुरात्मभिः ॥'	KK-01-06-061-001c
गुरवे प्राङ्नमस्कृत्य मनोबुद्धिसमाधिभिः ।	KK-01-06-061-002a
संपूज्य च द्विजान्सर्वांस्तथान्यान्विदुषो जनान् ॥	KK-01-06-061-002c
महर्षेर्विश्रुतस्येह सर्वलोकेषु धीमतः ।	KK-01-06-061-003a
प्रवक्ष्यामि मतं कृत्स्नं व्यासस्यामिततेजसः ॥	KK-01-06-061-003c
श्रोतुं पात्रं च राजंस्त्वं प्राप्येमां भारतीं कथाम् ।	KK-01-06-061-004a
गुरोर्वक्त्रपरिस्पन्दो मनः प्रोत्साहतीव मे ॥	KK-01-06-061-004c
शृणु राजन्यथा भेदः कुरुपाण्डवयोरभूत् ।	KK-01-06-061-005a
राज्यार्थे द्यूतसंभूतो वनवासस्तथैव च ॥	KK-01-06-061-005c
यथा च युद्धमभवत्पृथिवीक्षयकारकम् ।	KK-01-06-061-006a
तत्तेऽहं कथयिष्यामि पृच्छते भरतर्षभ ॥	KK-01-06-061-006c
मृते पितरि ते वीरा वनादेत्य स्वमन्दिरम् ।	KK-01-06-061-007a
नचिरादेव विद्वांसो वेदे धनुषि चाभवन् ॥	KK-01-06-061-007c
तांस्तथा सत्ववीर्यौजःसंपन्नान्पौरसंमतान् ।	KK-01-06-061-008a
नामृष्यन्कुरवो दृष्ट्वा पाण्डवाञ्श्रीयशोभृतः ॥	KK-01-06-061-008c
ततो दुर्योधनः क्रूरः कर्णश्च सहसौबलः ।	KK-01-06-061-009a
तेषां निग्रहनिर्वासान्विविधांस्ते समारभन् ॥	KK-01-06-061-009c
ततो दुर्योधनः क्रूरः कुलिङ्गस्य मते स्थितः ।	KK-01-06-061-010a
पाम्डवान्विविधोपायै राज्यहेतोरपीडयत् ॥	KK-01-06-061-010c
ददावथ विषं पापो भीमाय धृतराष्ट्रजः ।	KK-01-06-061-011a
जरयामास तद्वीरः सहान्नेन वृकोदरः ॥	KK-01-06-061-011c
प्रमाणकोट्यां संसुप्तं पुनर्बद्ध्वा वृकोदरम् ।	KK-01-06-061-012a
तोयेषु भीमं गङ्गायाः प्रक्षिप्य पुरमाव्रजत् ॥	KK-01-06-061-012c
यदा विबुद्धः कौन्तेयस्तदा संछिद्य बन्धनम् ।	KK-01-06-061-013a
उदतिष्ठन्महाबाहुर्भीमसेनो गतव्यथः ॥	KK-01-06-061-013c
आशीविषैः कृष्णसर्पैः सुप्तं चैनमदंशयत् ।	KK-01-06-061-014a
सर्वेष्वेवाङ्गदेशेषु न ममार स शत्रुहा ॥	KK-01-06-061-014c
तेषां तु विप्रकारेषु तेषु तेषु महामतिः ।	KK-01-06-061-015a
मोक्षणे प्रतिकारे च विदुरोऽवहितोऽभवत् ॥	KK-01-06-061-015c
स्वर्गस्थो जीवलोकस्य यथा शक्रः सुखावहः ।	KK-01-06-061-016a
पाण्डवानां तथा नित्यं विदुरोऽपि सुखावहः ॥	KK-01-06-061-016c
यदा तु विविधोपायैः संवृतैर्विवृतैरपि ।	KK-01-06-061-017a
नाशकद्विनिहन्तुं तान्दैवभाव्यर्थरक्षितान् ॥	KK-01-06-061-017c
ततः संमन्त्र्य सचिवैर्वृषदुःशासनादिभिः ।	KK-01-06-061-018a
धृतराष्ट्रमनुज्ञाप्य जातुषं गृहमादिशत् ॥	KK-01-06-061-018c
तत्र तान्वासयामास पाण्डवानमितौजसः ।	KK-01-06-061-019a
सुतप्रियैषी तान्राजा पाण्डवानम्बिकासुतः ।	KK-01-06-061-019c
ततो विवासयामास राज्यभोगबुभुक्षया ॥	KK-01-06-061-019e
ते प्रातिष्ठन्त सहिता नगरान्नागसाह्वयात् ।	KK-01-06-061-020a
प्रस्थाने चाभवन्मन्त्री क्षत्ता तेषां महात्मनाम् ॥	KK-01-06-061-021c
तेन मुक्ता जतुगृहान्निशीथे प्राद्रवन्वनम् ।	KK-01-06-061-021a
ततः संप्राप्य कौन्तेया नगरं वारणावतम् ॥	KK-01-06-061-021c
न्यवसन्त महात्मानो मात्रा सह परन्तपाः ।	KK-01-06-061-022a
धृतराष्ट्रेण चाज्ञप्ता उषिता जातुषे गृहे ॥	KK-01-06-061-022c
पुरोचनाद्रक्षमाणाः संवत्सरमतन्द्रिताः ।	KK-01-06-061-023a
सुरुङ्गां कारयित्वा तु विदुरेण प्रचोदिताः ॥	KK-01-06-061-023c
आदीप्य जातुषं वेश्म दग्ध्वा चैव पुरोचनम् ।	KK-01-06-061-024a
प्राद्रवन्भयसंविग्ना मात्रा सह परन्तपाः ॥	KK-01-06-061-024c
ददृशुर्दारुमं रक्षो हिडिम्बं वननिर्झरे ।	KK-01-06-061-025a
हत्वा च तं राक्षसेन्द्रं भीताः समवबोधनात् ॥	KK-01-06-061-025c
निशि संप्राद्रवन्पार्था धार्तराष्ट्रभयार्दिताः ।	KK-01-06-061-026a
प्राप्ता हिडिम्बा भीमेन यत्र जातो घटोत्कचः ॥	KK-01-06-061-026c
एकचक्रां ततो हत्वा पाण्डवाः संशितव्रताः ।	KK-01-06-061-027a
वेदाध्ययनसंपन्नास्तेऽभवन्ब्रह्मचारिणः ॥	KK-01-06-061-027c
ते तत्र नियताः कालं कंचिदूषुर्नरर्षभाः ।	KK-01-06-061-028a
मात्रा सहैकचक्रायां ब्राह्मणस्य निवेशने ॥	KK-01-06-061-028c
तत्राससाद क्षुधितं पुरुषादं वृकोदरः ।	KK-01-06-061-029a
भीमसेनो महाबाहुर्बकं नाम महाबलम् ॥	KK-01-06-061-029c
तं चापि पुरुषव्याघ्रो बाहुवीर्येण पाण्डवः ।	KK-01-06-061-030a
निहत्य तरसा वीरो नागरान्पर्यसान्त्वयत् ॥	KK-01-06-061-030c
ततस्ते शुश्रुवुः कृष्णां पञ्चालेषु स्वयंवराम् ।	KK-01-06-061-031a
श्रुत्वा चैवाभ्यगच्छ्त गत्वा चैवालभन्त ताम् ॥	KK-01-06-061-031c
ते तत्र द्रौपदीं लब्ध्वा परिसंवत्सरोषिताः ।	KK-01-06-061-032a
विदिता हास्तिनपुरं प्रत्याजग्मुररिन्दमाः ॥	KK-01-06-061-032c
ते उक्ता धृतराष्ट्रेण राज्ञा शान्तनवेन च ।	KK-01-06-061-033a
भ्रातृभिर्विग्रहस्तात कथं वो न भवेदिति ॥	KK-01-06-061-033c
अस्माभिः खाण्डवप्रस्थे युष्मद्वासोऽनुचिन्तितः ।	KK-01-06-061-034a
तस्माज्जनपदोपेतं सुविभक्तमहापथम् ॥	KK-01-06-061-034c
वासाय स्वाण्डवप्रस्थं व्रजध्वं गतमत्सराः ।	KK-01-06-061-035a
तयोस्ते वचनाज्जग्मुः सह सर्वैः सुहृज्जनैः ॥	KK-01-06-061-035c
नगरं खाण्डवप्रस्थं रत्नान्यादाय सर्वशः ।	KK-01-06-061-036a
तत्र ते न्यवसन्पार्थाः संवत्सरगणांन्बहून् ॥	KK-01-06-061-036c
वशे शस्त्रप्रतापेन कुर्वन्तोऽन्यान्महीभृतः ।	KK-01-06-061-037a
एवं धर्मप्रधानास्ते सत्यव्रतपरायणाः ॥	KK-01-06-061-037c
अप्रमत्तोत्थिताः क्षान्ताः प्रतपन्तोऽहितान्बहून् ।	KK-01-06-061-038a
अजयद्भीमसेनस्तु दिशं प्राचीं महायशाः ॥	KK-01-06-061-038c
उदीचीमर्जुनो वीरः प्रतीचीं नकुलस्तथा ।	KK-01-06-061-039a
दक्षिणां सहदेवस्तु विजिग्ये परवीरहा ॥	KK-01-06-061-039c
एवं चक्रुरिमां सर्वे वशे कृत्स्नां वसुन्धराम् ।	KK-01-06-061-040a
पञ्चभिः सूर्यसङ्काशैः सूर्येण च विराजता ॥	KK-01-06-061-040c
षट्सूर्येवाभवत्पृथ्वी पाण्डवैः सत्यविक्रमैः ।	KK-01-06-061-041a
ततो निमित्ते कस्मिंश्चिद्धर्मराजो युधिष्ठिरः ॥	KK-01-06-061-041c
वनं प्रस्थापयामास तेजस्वी सत्यविक्रमः ।	KK-01-06-061-042a
प्राणेभ्योऽपि प्रियतरं भ्रातरं सव्यसाचिनम् ॥	KK-01-06-061-042c
अर्जुनं पुरुषव्याघ्रं स्थिरात्मानं गुणैर्युतम् ।	KK-01-06-061-043a
स वै संवत्सरं पूर्णं मासं चैकं वने वसन् ॥	KK-01-06-061-043c
तीर्थयात्रां च कृतवान्नागकन्यामवाप च ।	KK-01-06-061-044a
पाण्ड्यस्य तनयां लब्ध्वा तत्र ताभ्यांसहोषितः' ॥	KK-01-06-061-044c
ततोऽगच्छद्धृषीकेशं द्वारवत्यां कदाचन ।	KK-01-06-061-045a
लब्धवांस्तत्र बीभत्सुर्भार्यां राजीवलोचनाम् ॥	KK-01-06-061-045c
अनुजां वासुदेवस्य सुभद्रां भद्रभाषिणीम् ।	KK-01-06-061-046a
सा शचीव महेन्द्रेण श्रीः कृष्णेनेव सङ्गता ॥	KK-01-06-061-046c
सुभद्रा युयुजे प्रीत्या पाण्डवेनार्जुनेन ह ।	KK-01-06-061-047a
अतर्पयच्च कौन्तेयः खाण्डवे हव्यवाहनम् ॥	KK-01-06-061-047c
बीभत्सुर्वासुदेवेन सहितो नृपस्तम ।	KK-01-06-061-048a
नातिभारो हि पार्थस्य केशवेन सहाभवत् ॥	KK-01-06-061-048c
व्यवसायसहायस्य विष्णोः शत्रुवधेष्विव ।	KK-01-06-061-049a
पार्थायाग्निर्ददौ चापि गाण्डीवं धनुरुत्तमम् ॥	KK-01-06-061-049c
इषुधी चाक्षयैर्बाणै रथं च कपिलक्षणम् ।	KK-01-06-061-050a
मोक्षयामास बीभत्सुर्मयं यत्र महासुरम् ॥	KK-01-06-061-050c
स चकार सभां दिव्यां सर्वरत्नसमाचिताम् ।	KK-01-06-061-051a
तस्यां दुर्योधनो मन्दो लोभं चक्रे सुदुर्मतिः ॥	KK-01-06-061-051c
ततोऽक्षैर्वञ्चयित्वा च सौबलेन युधिष्ठिरम् ।	KK-01-06-061-052a
वनं प्रस्थापयामास सप्तवर्षाणि पञ्च च ॥	KK-01-06-061-052c
अज्ञातमेकं राष्ट्रे च ततो वर्षं त्रयोदशम् ।	KK-01-06-061-053a
ततश्चतुर्दशे वर्षे याचमानाः स्वकं वसु ॥	KK-01-06-061-053c
नालभन्त महाराज ततो युद्धमवर्तत ।	KK-01-06-061-054a
ततस्ते क्षत्रमुत्साद्य हत्वा दुर्योधनं नृपम् ॥	KK-01-06-061-054c
राज्यं विहतभूयिष्ठं प्रत्यपद्यन्त पाण्डवाः ।	KK-01-06-061-055a
इष्ट्वा क्रतूंश्च विविधानश्वमेधादिकान्बहून् ॥	KK-01-06-061-055c
धृतराष्ट्रे गते स्वर्गं विदुरे पञ्चतां गते ।	KK-01-06-061-056a
गमयित्वा क्रियां स्वर्ग्यां राज्ञाममिततेजसाम् ॥	KK-01-06-061-056c
स्वं धाम याते वार्ष्णेये कृष्णदारान्प्ररक्ष्य च ।	KK-01-06-061-057a
महाप्रस्थानिकं कृत्वा गताः स्वर्गमनुत्तमम्' ॥	KK-01-06-061-057c
एवमेतत्पुरावृत्तं तेषामक्लिष्टकर्मणाम् ।	KK-01-06-061-058a
भेदो राज्यविनाशश्च जयश्च जयतांवर ॥ ॥	KK-01-06-061-058c
जनमेजय उवाच ।	KK-01-06-062-001
कथितं वै समासेन त्वया सर्वं द्विजोत्तम ।	KK-01-06-062-001a
महाभारतमाख्यानं कुरूणां चरितं महत् ॥	KK-01-06-062-001c
कथां त्वनघ चित्रार्थां कथयस्व तपोधन ।	KK-01-06-062-002a
विस्तरश्रवणे जातं कौतूहलमतीव मे ॥	KK-01-06-062-002c
स भवान्विस्तरेणेमां पुनराख्यातुमर्हति ।	KK-01-06-062-003a
न हि तृप्यामि पूर्वेषां शृण्वानश्चरितं महत् ॥	KK-01-06-062-003c
न तत्कारणमल्पं वै धर्मज्ञा यत्र पाण्डवाः ।	KK-01-06-062-004a
अवध्यान्सर्वशो जघ्नुः प्रशस्यन्ते च मानवैः ॥	KK-01-06-062-004c
किमर्थं ते नरव्याघ्राः शक्ताः सन्तो ह्यनागसः ।	KK-01-06-062-005a
प्रयुज्यमानान्संक्लेशान्क्षान्तवन्तो दुरात्मनाम् ॥	KK-01-06-062-005c
कथं नागायुतप्राणो बाहुशाली वृकोदरः ।	KK-01-06-062-006a
परिक्लिश्यन्नपि क्रोधं धृतवान्वै द्विजोत्तम ॥	KK-01-06-062-006c
कथं सा द्रौपदी कृष्णा क्लिश्यमाना दुरात्मभिः ।	KK-01-06-062-007a
शक्ता सती धार्तराष्ट्रान्नादहत्क्रोधचक्षुषा ॥	KK-01-06-062-007c
कथं व्यसनिनं द्यूते पार्थौ माद्रीसुतौ तदा ।	KK-01-06-062-008a
अन्वयुस्ते नरव्याघ्रा बाध्यमाना दुरात्मभिः ॥	KK-01-06-062-008c
कथं धर्मभृतां श्रेष्ठः सुतो धर्मस्य धर्मवित् ।	KK-01-06-062-009a
अनर्हः परमं क्लेशं सोढवान्स युधिष्ठिरः ॥	KK-01-06-062-009c
कथं च बहुलाः सेनाः पाण्डवः कृष्णसारथिः ।	KK-01-06-062-010a
अस्यन्नेकोऽनयत्सर्वाः पितृलोकं धनंजयः ॥	KK-01-06-062-010c
एतदाचक्ष्व मे सर्वं यथावृत्तं तपोधन ।	KK-01-06-062-011a
यद्यच्च कृतवन्तस्ते तत्रतत्र महारथाः ॥	KK-01-06-062-011c
वैशंपायन उवाच ।	KK-01-06-062-012
क्षणं कुरु महाराज विपुलोऽयमनुक्रमः ।	KK-01-06-062-012a
पुण्याख्यानस्य वक्तव्यः कृष्णद्वैपायनेरितः ॥	KK-01-06-062-012c
महर्षेः सर्वलोकेषु पूजितस्य महात्मनः ।	KK-01-06-062-013a
प्रवक्ष्यामि मतं कृत्स्नं व्यासस्यामिततेजसः ॥	KK-01-06-062-013c
इदं शतसहस्रं हि श्लोकानां पुण्यकर्मणाम् ।	KK-01-06-062-014a
सत्यवत्यात्मजेनेह व्याख्यातममितौजसा ॥	KK-01-06-062-014c
उपाख्यानैः सह ज्ञेयं श्राव्यं भारतमुत्तमम् ।	KK-01-06-062-015a
संक्षेपेण तु वक्ष्यामि सर्वमेतन्नराधिप ॥	KK-01-06-062-015c
अध्यायानां सहस्रे द्वे पर्वणां शतमेव च ।	KK-01-06-062-016a
श्लोकानां तु सहस्राणि नवतिश्च दशैव च ।	KK-01-06-062-016c
ततोऽष्टादशभिः पर्वैः संगृहीतं महर्षिणा' ॥	KK-01-06-062-016e
य इदं श्रावयेद्विद्वान्ये चेदं शृणुयुर्नराः ।	KK-01-06-062-017a
ते ब्रह्मणः स्थानमेत्य प्राप्नुयुर्देवतुल्यताम् ॥	KK-01-06-062-017c
इदं हि वेदैः समितं पवित्रमपि चोत्तमम् ।	KK-01-06-062-018a
श्राव्याणामुत्तमं चेदं पुराणमृषिसंस्तुतम् ॥	KK-01-06-062-018c
अस्मिन्नर्थश्च कामश्च निखिलेनोपदेक्ष्यते ।	KK-01-06-062-019a
इतिहासे महापुण्ये बुद्धिश्च परिनैष्ठिकी ॥	KK-01-06-062-019c
अक्षुद्रान्दानशीलांश्च सत्यशीलाननास्तिकान् ।	KK-01-06-062-020a
कार्ष्णं वेदमिमं विद्वाञ्छ्रावयित्वाऽर्थमश्नुते ॥	KK-01-06-062-020c
भ्रूणहत्याकृतं चापि पापं जह्यादसंशयम् ।	KK-01-06-062-021a
इतिहासमिमं श्रुत्वा पुरुषोऽपि सुदारुणः ॥	KK-01-06-062-021c
मुच्यते सर्वपापेभ्यो राहुणा चन्द्रमा यथा ।	KK-01-06-062-022a
जयो नामेतिहासोऽयं श्रोतव्यो विजिगीषुणा ॥	KK-01-06-062-022c
महीं विजयते राजा शत्रूंश्चापि पराजयेत् ।	KK-01-06-062-023a
इदं पुंसवनं श्रेष्ठमिदं स्वस्त्ययनं महत् ॥	KK-01-06-062-023c
महिषीयुवराजाभ्यां श्रोतव्यं बहुशस्तथा ।	KK-01-06-062-024a
वीरं जनयते पुत्रं कन्यां वा राज्यभागिनीम् ॥	KK-01-06-062-024c
धर्मशास्त्रमिदं पुण्यमर्थशास्त्रमिदं परम् ।	KK-01-06-062-025a
मोक्षशास्त्रमिदं प्रोक्तं व्यासेनामितबुद्धिना ॥	KK-01-06-062-025c
`धर्मे चार्थे च कामे च मोक्षे च भरतर्षभ ।	KK-01-06-062-026a
यदिहास्ति तदन्यत्र यन्नेहास्ति न कुत्रचित् ।	KK-01-06-062-026c
इदं हि ब्राह्मणैर्लोके आख्यातं ब्राह्मणेष्विह' ॥	KK-01-06-062-026e
संप्रत्याचक्षते चेदं तथा श्रोष्यन्ति चापरे ।	KK-01-06-062-027a
पुत्राः शुश्रूषवः सन्ति प्रेष्याश्च प्रियकारिणः ॥	KK-01-06-062-027c
भरतानां महज्जन्म शृण्वतामनसूयताम् ।	KK-01-06-062-028a
नास्ति व्याधिभयं तेषां परलोकभयं कुतः ॥	KK-01-06-062-028c
शरीरेण कृतं पापं वाचा च मनसैव च ।	KK-01-06-062-029a
सर्वं संत्यजति क्षिप्रं य इदं शृणुयान्नरः ॥	KK-01-06-062-029c
धन्यं यशस्यमायुष्यं पुण्यं स्वर्ग्यं तथैव च ।	KK-01-06-062-030a
कृष्णद्वैपायनेनेदं कृतं पुण्यचिकीर्षुणा ॥	KK-01-06-062-030c
कीर्तिं प्रथयता लोके पाण्डवानां महात्मनाम् ।	KK-01-06-062-031a
अन्येषां क्षत्रियाणां च भूरिद्रविणतेजसाम् ॥	KK-01-06-062-031c
सर्वविद्यावदातानां लोके प्रथितकर्मणाम् ।	KK-01-06-062-032a
य इदं मानवो लोके पुण्यार्थे ब्राह्मणाञ्छुचीन् ॥	KK-01-06-062-032c
श्रावयेत महापुण्यं तस्य धर्मः सनातनः ।	KK-01-06-062-033a
कुरूणां प्रथितं वंशं कीर्तयन्सततं शुचिः ॥	KK-01-06-062-033c
वंशमाप्नोति विपुलं लोके पूज्यतमो भवेत् ।	KK-01-06-062-034a
योऽधीते भारतं पुम्यं ब्राह्मणो नियतव्रतः ॥	KK-01-06-062-034c
चतुरो वार्षिकान्मासान्सर्वपापैः प्रमुच्यते ।	KK-01-06-062-035a
विज्ञेयः स च वेदानां पारगो भारतं पठन् ॥	KK-01-06-062-035c
देवा राजर्षयो ह्यत्र पुण्या ब्रह्मर्षयस्तथा ।	KK-01-06-062-036a
कीर्त्यन्ते धूतपाप्मानः कीर्त्यते केशवस्तथा ॥	KK-01-06-062-036c
भगवांश्चापि देवेशो यत्र देवी च कीर्त्यते ।	KK-01-06-062-037a
अनेकजननो यत्र कार्तिकेयस्य संभवः ॥	KK-01-06-062-037c
ब्राह्मणानां गवां चैव माहात्म्यं यत्र कीर्त्यते ।	KK-01-06-062-038a
सर्वश्रुतिसमूहोऽयं श्रोतव्यो धर्मबुद्धिभिः ॥	KK-01-06-062-038c
य इदं श्रावयेद्विद्वान्ब्राह्मणानिह पर्वसु ।	KK-01-06-062-039a
धूतपाप्मा जितस्वर्गो ब्रह्म गच्छति शाश्वतम् ॥	KK-01-06-062-039c
श्रावयेद्ब्राह्मणाञ्श्राद्धे यश्चेमं पादमन्ततः ।	KK-01-06-062-040a
अक्षय्यं तस्य तच्छ्राद्धमुपावर्तेत्पितॄनिह ॥	KK-01-06-062-040c
अह्ना यदेनः क्रियते इन्द्रियैर्मनसाऽपि वा ।	KK-01-06-062-041a
ज्ञानादज्ञानतो वापि प्रकरोति नरश्च यत् ॥	KK-01-06-062-041c
तन्महाभारताख्यानं श्रुत्वैव प्रविलीयते ।	KK-01-06-062-042a
भरतानां महज्जन्म महाभारतमुच्यते ॥	KK-01-06-062-042c
निरुक्तमस्य यो वेद सर्वपापैः प्रमुच्यते ।	KK-01-06-062-043a
भरतानां यतश्चायमितिहासो महाद्भुतः ॥	KK-01-06-062-043c
महतो ह्येनसो मर्त्यान्मोचयेदनुकीर्तितः ।	KK-01-06-062-044a
त्रिभिर्वर्षैर्महाभागः कृष्णद्वैपायनोऽब्रवीत् ॥	KK-01-06-062-044c
नित्योत्थितः शुचिः शक्तो महाभारतमादितः ।	KK-01-06-062-045a
तपोनियममास्थाय कृतमेतन्महर्षिणा ॥	KK-01-06-062-045c
तस्मान्नियमसंयुक्तैः श्रोतव्यं ब्राह्मणैरिदम् ।	KK-01-06-062-046a
कृष्णप्रोक्तामिमां पुण्यां भारतीमुत्तमां कथाम् ॥	KK-01-06-062-046c
श्रावयिष्यन्ति ये विप्रा ये च श्रोष्यन्ति मानवाः ।	KK-01-06-062-047a
सर्वथा वर्तमाना वै न ते शोच्याः कृताकृतैः ॥	KK-01-06-062-047c
नरेण धर्मकामेन सर्वः श्रोतव्य इत्यपि ।	KK-01-06-062-048a
निखिलेनेतिहासोऽयं ततः सिद्धिमवाप्नुयात् ॥	KK-01-06-062-048c
न तां स्वर्गगतिं प्राप्य तुष्टिं प्राप्नोति मानवः ।	KK-01-06-062-049a
यां श्रुत्वैवं महापुण्यमितिहासमुपाश्नुते ॥	KK-01-06-062-049c
शृण्वञ्श्राद्धः पुण्यशीलः श्रावयंश्चेदमद्भुतम् ।	KK-01-06-062-050a
नरः फलमवाप्नोति राजसूयाश्वमेधयोः ॥	KK-01-06-062-050c
यथा समुद्रो भगवान्यथा मेरुर्महागिरिः ।	KK-01-06-062-051a
उभौ ख्यातौ रत्ननिधी तथा भारतमुच्यते ॥	KK-01-06-062-051c
इदं हि वेदैः समितं पवित्रमषि चोत्तमम् ।	KK-01-06-062-052a
श्राव्यं श्रुतिसुखं चैव पावनं शीलवर्धनम् ॥	KK-01-06-062-052c
य इदं भारतं राजन्वाचकाय प्रयच्छति ।	KK-01-06-062-053a
तेन सर्वा मही दत्ता भवेत्सागरमेखला ॥	KK-01-06-062-053c
पारिक्षित कथां दिव्यां पुण्याय विजयाय च ।	KK-01-06-062-054a
कथ्यमानां मया कृत्स्नां शृणु हर्षकरीमिमाम् ॥	KK-01-06-062-054c
त्रिभिर्वर्षैः सदोत्थायी कृष्णद्वैपायनो मुनिः ।	KK-01-06-062-055a
महाभारतमाख्यानं कृतवानिदमद्भुतम् ॥	KK-01-06-062-055c
शृणु कीर्तयतस्तन्म इतिहासं पुरातनम् ॥ ॥	KK-01-06-062-056ac
वैशंपायन उवाच ।	KK-01-06-063-001
पूरोर्वंशमहं धन्यं राज्ञाममिततेजसाम् ।	KK-01-06-063-001a
प्रवक्ष्यामि पितॄणां ते तेषां नामानि मे शृणु ॥	KK-01-06-063-001c
अव्यक्तप्रभवो ब्रह्मा शाश्वतो नित्य अव्ययः ।	KK-01-06-063-002a
तस्मान्मरीचिः संजज्ञे दक्षश्चैव प्रजापतिः ॥	KK-01-06-063-002c
अङ्गुष्ठाद्दक्षमसृजच्चक्षुर्भ्यां च मरीचिनम् ।	KK-01-06-063-003a
मरीचेः कश्यपः पुत्रो दक्षस्य दुहिताऽऽदितिः ॥	KK-01-06-063-003c
अदित्यां कश्यपाद्विवस्वान् ।	KK-01-06-063-004A
विवस्वतो मनुर्मनोरिला ॥	KK-01-06-063-004B
इलायाः पुरूरवाः ।	KK-01-06-063-005A
पुरूरवस आयुः ।	KK-01-06-063-005B
आयुषो नहुषः ।	KK-01-06-063-005C
नहुषस्य ययातिः ॥	KK-01-06-063-005D
ययातेर्द्वे भार्ये बभूवतुः ।	KK-01-06-063-006A
उशनसो दुहिता देवयानी वृषपर्वणश्च दुहिता शर्मिष्ठा नाम ॥	KK-01-06-063-006B
तत्रानुवंशो भवति ।	KK-01-06-063-007A
यदुं च तुर्वसुं चैव देवयानी व्यजायत ।	KK-01-06-063-007B
द्रुह्यं चानुं च पूरुं च शर्मिष्ठा वार्षपर्वणी ॥	KK-01-06-063-007C
तत्र यदोर्यादवाः ।	KK-01-06-063-008A
पूरोः पौरवाः ।	KK-01-06-063-008B
पूरोर्भार्या कौसल्या बभूव ।	KK-01-06-063-008C
तस्यामस्य जज्ञे जनमेजयः ॥	KK-01-06-063-008D
स त्रीन्हयमेधानाजहार ।	KK-01-06-063-009A
विश्वजिता चेष्ट्वा वनं प्रविवेश ॥	KK-01-06-063-009B
जनमेजयस्तु सुनन्दां नामोपयेमे मागधीं ।	KK-01-06-063-010A
तस्यामस्य जज्ञे प्राचीन्वान् ॥	KK-01-06-063-010B
यः प्राचीं दिशं जिगाय ।	KK-01-06-063-011A
यावत्सूर्याोदयात् तत्तस्य प्राचीनत्वम् ॥	KK-01-06-063-011B
प्राचीन्वांस्तु खल्वाश्मकीमुपयेमे यादवीम् ।	KK-01-06-063-012A
तस्यामस्य जज्ञे शय्यातिः ॥	KK-01-06-063-012B
शय्यातिस्तु त्रिशङ्कोर्दुहितरं वराङ्गीं नामोपयेमे तस्यामस्य जज्ञेऽहंयातिः ॥	KK-01-06-063-013A
अहंयातिस्तु खलु कृतवीर्यदुहितरं भानुमतीं नामोपयेमे ।	KK-01-06-063-014B
तस्यामस्य जज्ञे सार्वभौमः ॥	KK-01-06-063-014C
सार्वभौमस्तु खलु जित्वाऽऽजहार कैकयीं सुन्दरां नाम तामुपयेमे ।	KK-01-06-063-015A
तस्यामस्य जज्ञे जयत्सेनः ॥	KK-01-06-063-015B
जयत्सेनस्तु खलु वैदर्भीमुपयेमे सुश्रवां नाम ।	KK-01-06-063-016A
तस्यामस्य जज्ञेऽपराचीनः ॥	KK-01-06-063-016B
अपराचीनस्तु खलु वैदर्भीमपरामुपयेमे मर्यादां नाम ।	KK-01-06-063-017A
तस्यामस्य जज्ञेऽरिहः ॥	KK-01-06-063-017B
अरिहः खल्वाङ्गीमुपेयेमे ।	KK-01-06-063-018A
तस्यामस्य जज्ञे महाभौमः ॥	KK-01-06-063-018B
महाभौमस्तु खलु प्रसेनजिद्दुहितरमुपयेमे सुयज्ञां नाम ।	KK-01-06-063-019A
तस्यामस्य जज्ञे अयुतानायी ॥	KK-01-06-063-019B
यः पुरुषमेधे पुरुषाणामयुतमानयत्तत्तस्यायुतानायित्वम् ॥	KK-01-06-063-020A
अयुतानायी तु खलु पृथुश्रवसो दुहितरमुपयेमे भासां नाम ।	KK-01-06-063-021A
तस्यामस्य जज्ञेऽक्रोधनः ॥	KK-01-06-063-021B
अक्रोधनस्तु खलु कालिङ्गीं कण्डूं नामोपयेमे ।	KK-01-06-063-022A
तस्यामस्य जज्ञे देवातिथिः ॥	KK-01-06-063-022B
देवातिथिस्तु खलु वैदर्भीमुपयेमे मर्यादां नाम तस्यामस्य जज्ञे ऋचः ॥	KK-01-06-063-023A
ऋचस्तु खलु वामदेव्यामङ्गराजकन्यायामृक्षं पुत्रमजीजनत् ॥	KK-01-06-063-024A
ऋक्षस्तु खलु तक्षकदुहितरं ज्वलन्तीं नामोपयेमे ।	KK-01-06-063-025A
तस्यामन्त्यनारमुत्पादयामास ॥	KK-01-06-063-025B
अन्त्यनारस्तु खलु सरस्वत्यां द्वादशवार्षिकं सत्रमाजहार ।	KK-01-06-063-026A
तमुदवसाने सरस्वत्यभिगम्य भर्तारं वरयामास ॥	KK-01-06-063-026B
तस्यां पुत्रं जनयामास त्रस्नुं नाम ।	KK-01-06-063-027A
अत्रानुवंशो भवति ॥	KK-01-06-063-027B
त्रस्नुं सरस्वती पुत्रमन्त्यनारादजीजनत् ।	KK-01-06-063-028A
इलिलं जनयामास कालिन्द्यांत्रस्नुरात्मजम् ॥	KK-01-06-063-028B
इलिलस्तु रथन्तर्यां दुष्यन्तादीन्पञ्च पुत्रानजीजनत् ॥	KK-01-06-063-029A
दुष्यन्तस्तु लाक्षीं नाम भागीरथीमुपयेमे तस्यामस्य जज्ञे जनमेजयः ॥	KK-01-06-063-030A
सएव दुष्यन्तो विश्वामित्रदुहितरं शकुन्तलां नामोपयेमे ।	KK-01-06-063-031A
तस्यामस्य जज्ञे भरतः ॥	KK-01-06-063-031B
तत्रेमौ श्लोकौ भवतः ।	KK-01-06-063-032A
माता भस्त्रा पितुः पुत्रो यस्माज्जातः स एव सः ।	KK-01-06-063-032B
भरस्व पुत्रं दौष्यन्तिं सत्यमाह शकुन्तला ॥	KK-01-06-063-032C
रेतोधाः पुत्र उन्नयति नरदेव यमक्षयात् ।	KK-01-06-063-033a
त्वं चास्य धाता गर्भस्य सत्यमाह शकुन्तला ॥	KK-01-06-063-033c
ततोऽस्य भरतत्वम् ।	KK-01-06-063-034A
भरतस्तु खलु काशेयीं सार्वसेनीमुपयेमे सुनन्दां नाम ।	KK-01-06-063-034B
तस्यामस्य जज्ञे भुमन्युः ॥	KK-01-06-063-034C
भुमन्युस्तु खलु दाशार्हीमुपयेमे सुवर्णां नाम ।	KK-01-06-063-035A
तस्यामस्य जज्ञे सुहोत्रः ॥	KK-01-06-063-035B
सुहोत्रस्तु खल्वैक्ष्वाकीमुपयेमे जयन्तीं नाम ।	KK-01-06-063-036A
तस्यामस्य जज्ञे हस्ती ।	KK-01-06-063-036B
य इदं पुरं निर्मापयामास ॥	KK-01-06-063-036C
तस्माद्धास्तिनपुरत्वम् ।	KK-01-06-063-037A
हस्ती खलु त्रैगर्तीमुपयेमे यशोदां नाम तस्यामस्य जज्ञे विकुञ्जनः ॥	KK-01-06-063-037B
विकुञ्जनस्तु खलु दाशार्हीमुपयेमे सुन्दरां नाम ।	KK-01-06-063-038A
तस्यामस्य जज्ञेऽजमीढः ॥	KK-01-06-063-038B
अजमीढस्य तु चतुर्विंशतिपुत्रशतं बभूव ।	KK-01-06-063-039A
कैकय्यां नागायां गान्धार्यां विमलायामृक्षायामिति ॥	KK-01-06-063-039B
पृथग्वंशकर्तारो नृपतयः ।	KK-01-06-063-040A
तत्र अजमीढादृक्षायां संवरणो जज्ञे स वंशकरः ॥	KK-01-06-063-040B
सवरणस्तु वैवस्वतीं तपतीं नामोपयेमे ।	KK-01-06-063-041A
तस्यामस्य जज्ञे कुरुः ॥	KK-01-06-063-041B
कुरुस्तु खलु दाशार्हीमुपयेमे शुभाङ्गीं नाम ।	KK-01-06-063-042A
तस्यामस्य जज्ञे विदूरथः ॥	KK-01-06-063-042B
विदूरथस्तु खलु मागधीमुपयेमे संप्रियां नाम ।	KK-01-06-063-043A
तस्यामस्य जज्ञेऽनश्वान् ॥	KK-01-06-063-043B
अनश्वांस्तु खलु मागधीमुपयेमेऽमृतां नाम ।	KK-01-06-063-044A
तस्यामस्य जज्ञे परिक्षित् ॥	KK-01-06-063-044B
परिक्षित्खलु बाहुकामुपयेमे सुवेषां नाम ।	KK-01-06-063-045A
तस्यामस्य जज्ञे भीमसेनः ॥	KK-01-06-063-045B
भीमसेनस्तु खलु कैकयीमुपयेमे सुकुमारीं नाम ।	KK-01-06-063-046A
तस्यामस्य जज्ञे परिश्रवाः ॥	KK-01-06-063-046B
यमाहुः प्रतीप इति ।प्रतीपस्तु खलु शैब्यामुपयेमे सुनन्दीं नाम ।	KK-01-06-063-047A
तस्यां त्रीन्पुत्रानुत्पादयामास देवापिं शन्तनुं बाह्लीकं चेति ॥	KK-01-06-063-047B
देवापिस्तु खलु बाल एवारण्यं प्रविवेश ।	KK-01-06-063-048A
शन्तनुस्तु महीपालोऽभवत् ॥	KK-01-06-063-048B
तत्र श्लोको भवति ।यं यं कराभ्यां स्पृशति जीर्णं स सुखमश्नुते ।	KK-01-06-063-049A
पुनर्युवा च भवति तस्मात्तं शन्तनुं विदुः ॥	KK-01-06-063-049B
तदस्य शन्तनुत्वं ।	KK-01-06-063-050A
शन्तनुस्तु खलु गङ्गां भागीरथीमुपयेमे तस्यामस्य जज्ञे देवव्रतः ।	KK-01-06-063-050B
यमाहुर्भीष्म इति ॥	KK-01-06-063-050C
भीष्मस्तु खलु पितुः प्रियचिकीर्षया सत्यवतीमानयामास मातरं ।	KK-01-06-063-051A
यामाहुः कालीति ॥	KK-01-06-063-051B
तस्यां पूर्वं पुराशरात्कन्यागर्भो द्वैपायनः ।	KK-01-06-063-052A
तस्यामेव शन्तनोर्द्वौ पुत्रौ बभूवतुः चित्राङ्गदो विचित्रवीर्यश्च ॥	KK-01-06-063-052B
चित्राङ्गदस्तु प्राप्तराज्य एव गन्धर्वेण निहृतः ।	KK-01-06-063-053A
ततो विचित्रवीर्यो राजा बभूव ॥	KK-01-06-063-053B
विचित्रवीर्यस्तु खलुकाशिराजस्य सुते अम्बिकाम्बालिके उदवहत् ।	KK-01-06-063-054A
विचित्रवीर्योऽनुत्पन्नापत्य एव विदेहत्वं प्राप्तः ॥	KK-01-06-063-054B
ततः सत्यवती चिन्तयामास कथं नु खलु शन्तनोः पिण्डविच्छेदो न स्यादिति ॥	KK-01-06-063-055A
साथ द्वैपायनं चिन्तयामास सोऽग्रतः स्थितः किं करवाणीति ।	KK-01-06-063-056A
तं सत्यवत्युवाच भ्राता तेऽनपत्य एव स्वर्गतः तस्यार्थेऽपत्यमुत्पादयेति ॥	KK-01-06-063-056B
स परमित्युवाच स तत्र त्रीन्पुत्रानुत्पादयामास धृतराष्ट्रं पाण्डुं विदुरं चेति ॥	KK-01-06-063-057A
धृतराष्ट्रात्पुत्रशतं बभूव गान्धार्यां वरदानाद्द्वैपायनस्य तेषां च धार्तराष्ट्राणां चत्वारः प्रधानाः दुर्योधनो दुश्शासनो विकर्णश्चित्रसेनश्चेति ॥	KK-01-06-063-058A
पाण्डोस्तु कुन्ती माद्रीति स्त्रीरत्ने बभूवतुः ।	KK-01-06-063-059A
स मृगयां चरन्मैथुनगतमृषिं मृगचारिणं बाणेन जघान ॥	KK-01-06-063-059B
स बाणविद्ध उवाच पाण्डुम् ।	KK-01-06-063-060A
अत्र श्लोको भवति ॥	KK-01-06-063-060B
योऽकृतार्थं हि मां ग्रूर बाणेनाघ्ना मृगव्रतम् ।	KK-01-06-063-061A
त्वामप्येतादृशो भावः क्षिप्रमेवागमिष्यति ॥	KK-01-06-063-061B
इति मृगव्रतचारिणा ऋषिणा शप्तः ।	KK-01-06-063-062A
स विषण्णरूपः पाण्डुस्तं शापं परिहरन्नोपसर्पति भार्ये ॥	KK-01-06-063-062B
कदाचित्स आह ।स्वचापल्यादिदं प्राप्तवानहम् ।	KK-01-06-063-063A
पुराणेषु पठ्यमानं शृणोमि नानपत्यस्य लोकाः सन्तीति ॥	KK-01-06-063-063B
सा त्वं मदर्थे पुत्रानुत्पादयेति कुन्तीमुवाच ॥	KK-01-06-063-064A
सा कुन्ती पुत्रानुत्पादयामास धर्माद्युधिष्ठिरं मारुताद्भीमसेनमिन्द्रादर्जुनमिति ।	KK-01-06-063-065A
स हृष्टरूपः पाण्डुरुवाच ।	KK-01-06-063-065B
इयं ते सपत्नी भवति माद्र्यनपत्या व्रीडिता साध्वी अस्यामपत्यमुत्पाद्यतामिति ॥	KK-01-06-063-065C
सा कुन्ती तस्यै माद्र्यै तथेति व्रतमादिदेश ।	KK-01-06-063-066A
ततस्तस्यां नकुलसहदेवौ यमावश्विभ्यां जज्ञाते ॥	KK-01-06-063-066B
माद्रीं तु खलु स्वलङ्कृतां दृष्ट्वा पाण्डुर्भावं चक्रे ।	KK-01-06-063-067A
स तां प्राप्यैव विदेहत्वं प्राप्तः ॥	KK-01-06-063-067B
ततस्तेन सह चितामन्वारुरोह माद्री ।	KK-01-06-063-068A
कुन्तीं चोवाच यमयोरार्ययाऽप्रमत्तया भवितव्यमिति ॥	KK-01-06-063-068B
ततः पञ्चपाण्डवान्सह कुन्त्या हास्तिनपुरं नयन्ति स्म तपस्विनः ॥	KK-01-06-063-069A
तत्र भीष्माय धृतराष्ट्रविदुरयोः पाण्डोः स्वर्गगमनं याथातथ्यं निवेदयन्तिस्म तपस्विनः ॥	KK-01-06-063-070A
पाण्डवान्सह कुन्त्या जतुगृहे दाहयितुकामो धृतराष्ट्रात्मजोऽभूत् ॥	KK-01-06-063-071A
तांश्च विदुरो मोक्षयामास ।	KK-01-06-063-072A
ततो भीमो हिडिम्बं हत्वा पुत्रमुत्पादयामास हिडिम्बायां घटोत्कचं नाम ॥	KK-01-06-063-072B
ततश्चैकचक्रां जग्मुः कुशलिनः ।	KK-01-06-063-073A
ततः पाञ्चालविषयं गत्वा स्वयंवरे द्रौपदीं लब्ध्वाऽर्धराज्यं प्राप्येन्द्रप्रस्थनिवासिनस्तस्यां पुत्रानुत्पादयामासुर्द्रौपद्याम् ॥	KK-01-06-063-073B
प्रतिविन्ध्यां युधिष्ठिरः ।	KK-01-06-063-074A
सुतसोमं वृकोदरः ।	KK-01-06-063-074B
श्रुतकीर्तिमर्जुनः ।	KK-01-06-063-074C
शतानीकं नकुलः ।	KK-01-06-063-074D
श्रुतसेनं सहदेव इति ॥	KK-01-06-063-074E
शैव्यस्य कन्यां देवकीं नामोपयेमे युधिष्ठिरः ।	KK-01-06-063-075A
तस्यां पुत्रं जनयामास यौधेयं नाम ॥	KK-01-06-063-075B
भीमसेनस्तु वाराणस्यां काशिराजकन्यां जलन्धरां नामोपयेमे स्वयंवरस्थां ।	KK-01-06-063-076A
तस्यामस्य जज्ञे शर्वत्रातः ॥	KK-01-06-063-076B
अर्जुनस्तु खलु द्वारवतीं गत्वा भगवतो वासुदेवस्य भगिनीं सुभद्रां नामोदवहद्भार्यां ।	KK-01-06-063-077A
तस्यामभिमन्युं नाम पुत्रं जनयामास ॥	KK-01-06-063-077B
नकुलस्तु खलु चैद्यां रेणुमतीं नामोदवहत् ।	KK-01-06-063-078A
तस्यां पुत्रं जनयामास निरमित्रं नाम ॥	KK-01-06-063-078B
सहदेवस्तु खलु माद्रीमेव स्वयंवरे विजयां नामोदवहद्भार्याम् ।	KK-01-06-063-079A
तस्यां पुत्रं जनयामास सुहोत्रं नाम ॥	KK-01-06-063-079B
भीमसेनश्च पूर्वमेव हिडिम्बायां राक्षस्यां पुत्रमुत्पादयामास घटोत्कचं नाम ।	KK-01-06-063-080A
अर्जुनस्तु नागकन्यायामुलूप्यामिरावन्तं नाम पुत्रं जनयामास ॥	KK-01-06-063-080B
ततो मणलूरुपतिकन्यायां चित्राङ्गदायामर्जुनः पुत्रमुत्पादयामास बभ्रुवाहनं नाम ।	KK-01-06-063-081A
एते त्रयोदश पुत्राः पाण्डवानाम् ॥	KK-01-06-063-081B
विराटस्य दुहितरमुत्तरां नामाभिमन्युरुपेयेमे ।	KK-01-06-063-082A
तस्यामस्य परासुर्गर्भोऽजायत ॥	KK-01-06-063-082B
तमुत्सङ्गे प्रतिजग्राह पृथा नियोगात्पुरुषोत्तमस्य ।	KK-01-06-063-083A
षाण्मासिकं गर्भमहं जीवयामि पादस्पर्शादिति वासुदेव उवाच ॥	KK-01-06-063-083B
अहं जीवयामि कुमारमनन्तवीर्यं जात एवायमजायत ।	KK-01-06-063-084A
अभिमन्योः सत्येन चेयं पृथिवी धारयत्विति वासुदेवस्य पादस्पर्शात्सजीवोऽजायत ।	KK-01-06-063-084B
नाम तस्याकरोत्सुभद्रा ॥	KK-01-06-063-084C
परिक्षीणे कुले जात उत्तरायां परंतपः ।	KK-01-06-063-085A
परिक्षिदभवत्तस्मात्सौभद्रात्तु यशस्विनः ॥	KK-01-06-063-085B
परीक्षित्तु खलु भद्रवतीं नामोपयेमे ।	KK-01-06-063-086A
तस्यां तत्र भवाञ्जनमेजयः ॥	KK-01-06-063-086B
जनमेजयात्तु भवतः खलु वपुष्टमायां पुत्रौ द्वौ शतानीकः शङ्कुकर्णश्च ॥	KK-01-06-063-087A
शतानीकस्तु खलु वैदेहीमुपयेमे ।	KK-01-06-063-088A
तस्यामस्य जज्ञे पुत्रोऽश्वमेधदत्तः ॥	KK-01-06-063-088B
इत्येष पूरोर्वंशस्तु पाण्डवानां च कीर्तितः ।	KK-01-06-063-089A
पूरोर्वंशमिमं श्रुत्वा सर्वपापैः प्रमुच्यते ॥ ॥	KK-01-06-063-089B
वैशंपायन उवाच ।	KK-01-06-064-101
राजोपरिचरो नाम धर्मनित्यो महीपतिः ।	KK-01-06-064-101a
बभूव मृगयाशीलः शश्वत्स्वाध्यायवाञ्छुचिः ॥	KK-01-06-064-101c
स चेदिविषयं रम्यं वसुः पौरवनन्दनः ।	KK-01-06-064-102a
इन्द्रोपदेशाज्जग्राह रमणीयं महीपतिः ॥	KK-01-06-064-102c
तमाश्रमे न्यस्तशस्त्रं निवसन्तं तपोनिधिम् ।	KK-01-06-064-103a
देवाः शक्रपुरोगा वै राजानमुपतस्थिरे ॥	KK-01-06-064-103c
इन्द्रत्वमर्हो राजायं तपसेत्यनुचिन्त्य वै ।	KK-01-06-064-104a
तं सान्त्वेन नृपं साक्षात्तपसः संन्यवर्तयन् ॥	KK-01-06-064-104c
देवा ऊचुः ।	KK-01-06-064-105
न संकीर्येत धर्मोऽयं पृथिव्यां पृथिवीपते ।	KK-01-06-064-105a
त्वया हि धर्मो विधृतः कृत्स्नं धारयते जगत् ॥	KK-01-06-064-105c
इन्द्र उवाच ।	KK-01-06-064-106
देवानहं पालयिता पालय त्वं हि मानुषान् ।'	KK-01-06-064-106a
लोके धर्मं पालय त्वं नित्ययुक्तः समाहितः ।	KK-01-06-064-106c
धर्मयुक्तस्ततो लोकान्पुण्यान्प्राप्स्यसि शाश्वतान् ॥	KK-01-06-064-106e
दिविष्ठस्य भुविष्ठस्त्वं सखाभूतो मम प्रियः ।	KK-01-06-064-107a
ऊधः पृथिव्या यो देशस्तमावस नराधिप ॥	KK-01-06-064-107c
पशव्यश्चैव पुण्यश्च प्रभूतधनधान्यवान् ।	KK-01-06-064-108a
स्वारक्ष्यश्चैव सौम्यश्च भोग्यैर्भूमिगुणैर्युतः ॥	KK-01-06-064-108c
अर्थवानेष देशो हि धनरत्नादिभिर्युतः ।	KK-01-06-064-109a
वसुपूर्णा च वसुधा वस चेदिषु चेदिप ॥	KK-01-06-064-109c
धर्मशीला जनपदाः सुसंतोषाश्च साधवः ।	KK-01-06-064-010a
न च मिथ्या प्रलापोऽत्र स्वैरेष्वपि कुतोऽन्यथा ॥	KK-01-06-064-010c
न च पित्रा विभज्यन्ते पुत्रा गुरुहिते रताः ।	KK-01-06-064-011a
युञ्जते धुरि नो गाश्च कृशान्संधुक्षयन्ति च ॥	KK-01-06-064-011c
सर्वे वर्णाः स्वधर्मस्थाः सदा चेदिषु मानद ।	KK-01-06-064-012a
न तेऽस्त्यविदितं किंचित्त्रिषु लोकेषु यद्भवेत् ॥	KK-01-06-064-012c
दैवोपभोग्यं दिव्यं त्वामाकाशे स्फाटिकं महत् ।	KK-01-06-064-013a
आकाशगं त्वां मद्दत्तं विमानमुपपत्स्यते ॥	KK-01-06-064-013c
त्वमेकः सर्वमर्त्येषु विमानवरमास्थितः ।	KK-01-06-064-014a
चरिष्यस्युपरिस्थो हि देवो विग्रहवानिव ॥	KK-01-06-064-014c
ददामि ते वैजयन्तीं मालामम्लानपङ्कजाम् ।	KK-01-06-064-015a
धारयिष्यति सङ्ग्रामे या त्वां शस्त्रैरविक्षतम् ॥	KK-01-06-064-015c
लक्षणं चैतदेवेह भविता ते नराधिप ।	KK-01-06-064-016a
इन्द्रमालेति विख्यातं धन्यमप्रतिमं महत् ॥	KK-01-06-064-016c
यष्टिं च वैणवीं तस्मै ददौ वृत्रनिषूदनः ।	KK-01-06-064-017a
इष्टप्रदानमुद्दिश्य शिष्टानां प्रतिपालिनीम् ॥	KK-01-06-064-017c
एवं संसान्त्व्य नृपतिं तपसः संन्यवर्तयत् ।	KK-01-06-064-018a
प्रययौ दैवतैः सार्धं कृत्वा कार्यं दिवौकसाम् ॥	KK-01-06-064-018c
ततस्तु राजा चेदीनामिन्द्राभरणभूषितः ।	KK-01-06-064-019a
इन्द्रदत्तं विमानं तदास्थाय प्रययौ पुरीम् ॥'	KK-01-06-064-019c
तस्याः शक्रस्य पूजार्थं भूमौ भूमिपतिस्तदा ।	KK-01-06-064-020a
प्रवेशं कारयामास सर्वोत्सववरं तदा ॥	KK-01-06-064-020c
मार्गशीर्षे महाराज पूर्वपक्षे महामखम् ।	KK-01-06-064-021a
ततःप्रभृति चाद्यापि यष्टेः क्षितिपसत्तमैः ॥'	KK-01-06-064-021c
प्रवेशः क्रियते राजन्यथा तेन प्रवर्तितः ।	KK-01-06-064-022a
अपरेद्युस्ततस्तस्याः क्रियतेऽत्युच्छ्रयो नृपैः ॥	KK-01-06-064-022c
अलङ्कृताया पिटकैर्गन्धमाल्यैश्च भूषणैः ।	KK-01-06-064-023a
`माल्यदामपरिक्षिप्तां द्वात्रिंशत्किष्कुसंमिताम् ॥	KK-01-06-064-023c
उद्धृत्य पिटके चापि द्वादशारत्निकोच्छ्रये ।	KK-01-06-064-024a
महारजनवासांसि परिक्षिप्य ध्वजोत्तमम् ॥	KK-01-06-064-024c
वासोभिरन्नपानैश्च पूजितैर्ब्राह्मणर्षभैः ।	KK-01-06-064-025a
पुण्याहं वाचयित्वाथ ध्वज उच्छ्रियते तदा ॥	KK-01-06-064-025c
शङ्खभेरीमृदङ्गैश्च संनादः क्रियते तदा' ।	KK-01-06-064-026a
भगवान्पूज्यते चात्र यष्टिरूपेण वासवः ॥	KK-01-06-064-026c
स्वयमेव गृहीतेन वसोः प्रीत्या महात्मनः ।	KK-01-06-064-027a
माणिभद्रादयो यक्षाः पूज्यन्ते दैवतैः सह ॥	KK-01-06-064-027c
नानाविधानि दानानि दत्त्वार्थिभ्यः सुहृज्जनैः ।	KK-01-06-064-028a
अलङ्कृत्वा माल्यदामैर्वस्त्रैर्नानाविधैस्तथा ॥	KK-01-06-064-028c
दृतिभिः सजलैः सर्वैः क्रीडित्वा नृपशासनात् ।	KK-01-06-064-029a
सभाजयित्वा राजानं कृत्वा नर्माश्रयाः कथाः ॥	KK-01-06-064-029c
रमन्ते नागराः सर्वे तथा जानपदैः सह ।	KK-01-06-064-030a
सूताश्च मागधाश्चैव रमन्ते नटनर्तकाः ॥	KK-01-06-064-030c
प्रीत्या तु नृपशार्दूल सर्वे चक्रुर्महोत्सवम् ।	KK-01-06-064-031a
सान्तःपुरः सहामात्यः सर्वाभरणभूषितः ॥	KK-01-06-064-031c
महारजनवासांसि वसित्वा चेदिराट् तदा ।	KK-01-06-064-032a
जातिहिङ्गुलकेनाक्तः सदारो मुमुदे तदा ॥	KK-01-06-064-032c
एवं जानपदाः सर्वे चक्रुरिन्द्रमहं वसुः ॥	KK-01-06-064-033a
यथा चेदिपतिः प्रीतश्चकारेन्द्रमहं वसुः ॥'	KK-01-06-064-033c
एतां पूजां महेन्द्रस्तु दृष्ट्वा वसुकृतां शुभाम् ।	KK-01-06-064-034a
हरिभिर्वाजिभिर्युक्तमन्तरिक्षगतं रथम् ॥	KK-01-06-064-034c
आस्थाय सह शच्या च वृतो ह्यप्सरसां गणैः ।	KK-01-06-064-035a
वसुना राजमुख्येन समागम्याब्रवीद्वचः ॥	KK-01-06-064-035c
ये पूजयिष्यन्ति च मुदा यथा चेदिपतिर्नृपः ।	KK-01-06-064-036a
कारयिष्यन्ति च मुदा यथा चेदिपतिर्नृपः ॥	KK-01-06-064-036c
तेषां श्रीर्विजयश्चैव सराष्ट्राणां भविष्यति ।	KK-01-06-064-037a
तथा स्फीतो जनपदो मुदितश्च भविष्यति ॥	KK-01-06-064-037c
निरीतिकानि सस्यानि भवन्ति बहुधा नृप ।	KK-01-06-064-038a
राक्षसाश्च पिशाचाश्च न लुम्पन्ते कथंचन ॥	KK-01-06-064-038c
वैशंपायन उवाच ।'	KK-01-06-064-039
एवं महात्मना तेन महेन्द्रेण नराधिप ।	KK-01-06-064-039a
वसुः प्रीत्या मघवता महाराजोऽभिसत्कृतः ।	KK-01-06-064-039c
एवं कृत्वा महेन्द्रस्तु जगाम स्वं निवेशनम् ॥	KK-01-06-064-039e
उत्सवं कारयिष्यन्ति सदा शक्रस्य ये नराः ।	KK-01-06-064-040a
भूमिरत्नादिभिर्दानैस्तथा पूज्या भवन्ति ते ।	KK-01-06-064-040c
वरदानमहायज्ञैस्तथा शक्रोत्सवेन च ॥	KK-01-06-064-040e
संपूजितो मघवता वसुश्चेदीश्वरो नृपः ।	KK-01-06-064-041a
पालयामास धर्मेण चेदिस्थः पृथिवीमिमाम् ॥	KK-01-06-064-041c
इन्द्रपीत्या चेदिपतिश्चकारेन्द्रमहं वसुः ।	KK-01-06-064-042a
पुत्राश्चास्य महावीर्याः पञ्चासन्नमितौजसः ॥	KK-01-06-064-042c
नानाराज्येषु च सुतान्स सम्राडभ्यषेचयत् ।	KK-01-06-064-043a
महारथो मागधानां विश्रुतो यो बृहद्रथः ॥	KK-01-06-064-043c
प्रत्यग्रहः कुशाम्बश्च यमाहुर्मणिवाहनम् ।	KK-01-06-064-044a
मत्सिल्लश्च यदुश्चैव राजन्यश्चापराजितः ॥	KK-01-06-064-044c
एते तस्य सुता राजन्राजर्षेर्भूरितेजसः ।	KK-01-06-064-045a
न्यवेशयन्नामभिः स्वैस्ते देशांश्च पुराणि च ॥	KK-01-06-064-045c
वासवाः पञ्च राजानः पृथग्वंशाश्च शास्वताः ।	KK-01-06-064-046a
वसन्तमिन्द्रप्रासादे आकाशे स्फाटिके च तम् ॥	KK-01-06-064-046c
उपतस्थुर्महात्मानं गन्धर्वाप्सरसो नृपम् ।	KK-01-06-064-047a
राजोपरिचरेत्येवं नाम तस्याथ विश्रुतम् ॥	KK-01-06-064-047c
पुरोपवाहिनीं तस्य नदीं शुक्तिमतीं गिरिः ।	KK-01-06-064-048a
अरौत्सीच्चेतनायुक्तः कामात्कोलाहलः किल ॥	KK-01-06-064-048c
गिरिं कोलाहलं तं तु पदा वसुरताडयत् ।	KK-01-06-064-049a
निश्चक्राम ततस्तेन प्रहारविवरेण सा ॥	KK-01-06-064-049c
तस्यां नद्यां स जनयन्मिथुनं पर्वतः स्वयम् ।	KK-01-06-064-050a
तस्माद्विमोक्षणात्प्रीता नदी राज्ञे न्यवेदयत् ॥	KK-01-06-064-050c
महिषी भविता कन्या पुमान्सेनापतिर्भवेत् ।	KK-01-06-064-051a
शुक्तिमत्या वचःश्रुत्वा दृष्ट्वा तौ राजसत्तमः' ॥	KK-01-06-064-051c
यः पुमानभवत्तत्र तं स राजर्षिसत्तमः ।	KK-01-06-064-052a
वसुर्वसुप्रदश्चक्रे सेनापतिमरिन्दमः ॥	KK-01-06-064-052c
चकार पत्नीं कन्यां तु तथा तां गिरिकां नृपः ।	KK-01-06-064-053a
वसोः पत्नी तु गिरिका कामकालं न्यवेदयत् ॥	KK-01-06-064-053c
ऋतुकालमनुप्राप्ता स्नाता पुंसवने शुचिः ।	KK-01-06-064-054a
तदहः पितरश्चैनपूचुर्जहि मृगानिति ॥	KK-01-06-064-054c
तं राजसत्तमं प्रीतास्तदा मतिमतां वरः ।	KK-01-06-064-055a
स पितॄणां नियोगेन तामतिक्रम्य पार्थिवः ॥	KK-01-06-064-055c
चकार मृगयां कामी गिरिकामेव संस्मरन् ।	KK-01-06-064-056a
अतीव रूपसंपन्नां साक्षाच्छ्रियमिवापराम् ॥	KK-01-06-064-056c
अशोकैश्चम्पकैश्चूतैरनेकैरतिमुक्तकैः ।	KK-01-06-064-057a
पुन्नागैः कर्णिकारैश्च बकुलैर्दिव्यपाटलैः ॥	KK-01-06-064-057c
पनसैर्नारिकेलैश्च चन्दनैश्चार्जुनैस्तथा ।	KK-01-06-064-058a
एतै रम्यैर्महावृक्षैः पुण्यैः स्वादुफलैर्युतम् ॥	KK-01-06-064-058c
कोकिलाकुलसन्नादं मत्तभ्रमरनादितम् ।	KK-01-06-064-059a
वसन्तकाले तत्पश्यन्वनं चैत्ररथोपमम् ॥	KK-01-06-064-059c
मन्मथाभिपरीतात्मा नापश्यद्गिरिकां तदा ।	KK-01-06-064-060a
अपश्यन्कामसंतप्तश्चरमाणो यदृच्छया ॥	KK-01-06-064-060c
पुष्पसंछन्नशाखाग्रं पल्लवैरुपशोभितम् ।	KK-01-06-064-061a
अशोकस्तबकैश्छन्नं रमणीयमपश्यत ॥	KK-01-06-064-061c
अधस्यात्तस्य छायायां सुखासीनो नराधिपः ।	KK-01-06-064-062a
मधुगन्धैश्च संयुक्तं पुष्पगन्धमनोहरम् ॥	KK-01-06-064-062c
वायुना प्रेर्यमाणस्तु धूम्राय मुदमन्वगात् ।`	KK-01-06-064-063a
भार्यां चिन्तयमानस्य मन्मथाग्निरवर्धत ।'	KK-01-06-064-063c
तस्य रेतः प्रचस्कन्द चरतो गहने वने ॥	KK-01-06-064-063e
स्कन्नमात्रं च तद्रेतो वृक्षपत्रेण भूमिपः ।	KK-01-06-064-064a
प्रतिजग्राह मिथ्या मे न पतेद्रेत इत्युत ॥	KK-01-06-064-064c
अङ्गुलीयेन शुक्लस्य रक्षां च विदधे नृपः ।	KK-01-06-064-065a
अशोकस्तबकै रक्तैः पल्लवैश्चाप्यबन्धयत् ॥'	KK-01-06-064-065c
इदं मिथ्या परिस्कन्नं रेतो मे न भवेदिति ।	KK-01-06-064-066a
ऋतुश्च तस्याः पत्न्या मे न मोघः स्यादिति प्रभुः ॥	KK-01-06-064-066c
संचिन्त्यैवं तदा राजा विचार्य च पुनःपुनः ।	KK-01-06-064-067a
अमोघत्वं च विज्ञाय रेतसो राजसत्तमः ॥	KK-01-06-064-067c
शुक्रप्रस्थापने कालं महिष्या प्रसमीक्ष्य वै ।	KK-01-06-064-068a
अभिमन्त्र्याथ तच्छुक्रमारात्तिष्ठन्तमाशुगम् ॥	KK-01-06-064-068c
सूक्ष्मधर्मार्थतत्त्वज्ञो गत्वा श्येनं ततोऽब्रवीत् ।	KK-01-06-064-069a
मत्प्रियार्थमिदं सौम्य शुक्रं मम गृहं नय ॥	KK-01-06-064-069c
गिरिकायाः प्रयच्छाशु तस्या ह्यार्तवमद्य वै ।	KK-01-06-064-070a
वैशंपायन उवाच ।	KK-01-06-064-070
गृहीत्वा तत्तदा श्येनस्तूर्णमुत्पत्य वेगवान् ॥	KK-01-06-064-070c
जवं परममास्थाय प्रदुद्राव विहंगमः ।	KK-01-06-064-071a
तमपश्यदथायान्तं श्येनं श्येनस्तथाऽपरः ॥	KK-01-06-064-071c
अभ्यद्रवच्च तं सद्यो दृष्ट्वैवामिषशङ्कया ।	KK-01-06-064-072a
तुण्डयुद्धमथाकाशे तावुभौ संप्रचक्रतुः ॥	KK-01-06-064-072c
युद्ध्यतोरपतद्रेतस्तच्चापि यमुनाम्भसि ।	KK-01-06-064-073a
तत्राद्रिकेति विख्याता ब्रह्मशापाद्वराप्सरा ॥	KK-01-06-064-073c
मीनभावमनुप्राप्ता बभूव यमुनाचरी ।	KK-01-06-064-074a
श्येनपादपरिभ्रष्टं तद्वीर्यमथ वासवम् ॥	KK-01-06-064-074c
जग्राह तरसोपेत्य साऽद्रिका मत्स्यरूपिणी ।	KK-01-06-064-075a
कदाचिदपि मत्सीं तां बबन्धुर्मत्स्यजीविनः ॥	KK-01-06-064-075c
मासे च दशमे प्राप्ते तदा भरतसत्तम ॥	KK-01-06-064-076a
उज्जह्रुरुदरात्तस्याः स्त्रीं पुमांसं च मानुषौ ॥	KK-01-06-064-076c
आश्चर्यभूतं तद्गत्वा राज्ञेऽथ प्रत्यवेदयन् ।	KK-01-06-064-077a
काये मत्स्या इमौ राजन्संभूतौ मानुषाविति ॥	KK-01-06-064-077c
तयोः पुमांसं जग्राह राजोपरिचरस्तदा ।	KK-01-06-064-078a
स मत्स्यो नाम राजासीद्धार्मिकः सत्यसङ्गरः ॥	KK-01-06-064-078c
साऽप्सरा मुक्तशापा च क्षणेन समपद्यत ।	KK-01-06-064-079a
या पुरोक्ता भगवता तिर्यग्योनिगता शुभा ॥	KK-01-06-064-079c
मानुषौ जनयित्वा त्वं शापमोक्षमवाप्स्यसि ।	KK-01-06-064-080a
ततः साजनयित्वा तौ विशस्ता मत्स्यघातिभिः ॥	KK-01-06-064-080c
संत्यज्य मत्स्यरूपं सा दिव्यं रूपमवाप्य च ।	KK-01-06-064-081a
सिद्धर्षिचारणपथं जगामाथ वराप्सराः ॥	KK-01-06-064-081c
सा कन्या दुहिता तस्या मत्स्या मत्स्यसगन्धिनी ।	KK-01-06-064-082a
राज्ञा दत्ता च दाशाय कन्येयं ते भवत्विति ॥	KK-01-06-064-082c
रूपसत्वसमायुक्ता सर्वैः समुदिता गुणैः ।	KK-01-06-064-083a
सा तु सत्यवती नाम मत्स्यघात्यभिसंश्रयात् ॥	KK-01-06-064-083c
आसीत्सा मत्स्यगन्धैव कंचित्कालं शुचिस्मिता ।	KK-01-06-064-084a
शुश्रूषार्थं पितुर्नावं वाहयन्तीं जले च ताम् ॥	KK-01-06-064-084c
तीर्थयात्रां परिक्रामन्नपश्यद्वै पराशरः ।	KK-01-06-064-085a
अतीव रूपसंपन्नां सिद्धानामपि काङ्क्षिताम् ॥	KK-01-06-064-085c
दृष्ट्वैव स च तां धीमांश्चकमे चारुहासिनीम् ।	KK-01-06-064-086a
दिव्यां तां वासवीं कन्यां रम्भोरूं मुनिपुङ्गवः ॥	KK-01-06-064-086c
संभवं चिन्तयित्वा तां ज्ञात्वा प्रोवाच शक्तिजः ।	KK-01-06-064-087a
क्व कर्णधारो नौर्येन नीयते ब्रूहि भामिनि ॥	KK-01-06-064-087c
मत्स्यगन्धोवाच ।	KK-01-06-064-088
अनपत्यस्य दाशस्य सुता तत्प्रियकाम्यया ।	KK-01-06-064-088a
सहस्रजनसंपन्ना नौर्मया वाह्यते द्विज ॥	KK-01-06-064-088c
पराशर उवाच ।	KK-01-06-064-089
शोभनं वासवि शुभे किं चिरायसि वाह्यताम् ।	KK-01-06-064-089a
कलशं भविता भद्रे सहस्रार्धेन संमितम् ॥	KK-01-06-064-089c
अहं शेषो भिविष्यामि नीयतामचिरेण वै ।	KK-01-06-064-090a
वैशंपायन उवाच ।	KK-01-06-064-090
मत्स्यगन्धा तथेत्युक्त्वा नावं वाहयतां जले ॥	KK-01-06-064-0890c
वीक्षमाणं मुनिं दृष्ट्वा प्रोवाचेदं वचस्तदा ।	KK-01-06-064-091a
मत्स्यगन्धेति मामाहुर्दाशराजसुतां जनाः ॥	KK-01-06-064-091c
जन्म शोकाभितप्तायाः कथं ज्ञास्यसि कथ्यताम् ।	KK-01-06-064-092a
पराशर उवाच ।	KK-01-06-064-092
दिव्यज्ञानेन दृष्टं हि दृष्टमात्रेण ते वपुः ॥	KK-01-06-064-092c
प्रणयग्रहणार्थाय वक्ष्येव वासवि तच्छृणु ।	KK-01-06-064-093a
बर्हिषद इति ख्याताः पितरः सोमपास्तुते ॥	KK-01-06-064-093c
तेषां त्वं मानसी कन्या अच्छोदा नाम विश्रुता ।	KK-01-06-064-094a
अच्छोदं नाम तद्दिव्यं सरो यस्मात्समुत्थितम् ॥	KK-01-06-064-094c
त्वया न दृष्टपूर्वास्तु पितरस्ते कदाचन ।	KK-01-06-064-095a
संभूता मनसा तेषां पितॄन्स्वान्नाभिजानती ॥	KK-01-06-064-095c
सा त्वन्यं पितरं वव्रे स्वानतिक्रम्य तान्पितॄन् ।	KK-01-06-064-096a
नाम्ना वसुरिति ख्यातं मनुपुत्रं दिवि स्थितम् ॥	KK-01-06-064-096c
अद्रिकाऽप्सरसा युक्तं विमाने दिवि विष्ठितम् ।	KK-01-06-064-097a
सा तेन व्यभिचारेण मनसा कामचारिणी ॥	KK-01-06-064-097c
पितरं प्रार्थयित्वाऽन्यं योगाद्भष्टा पपात सा ।	KK-01-06-064-098a
अपश्यत्पतमाना सा विमानत्रयमन्तिकात् ॥	KK-01-06-064-098c
त्रसरेणुप्रमाणांस्तांस्तत्रापश्यत्स्वकान्पितॄन् ।	KK-01-06-064-099a
सुसूक्ष्मानपरिव्यक्तानङ्गैरङ्गेष्विवाहितान् ॥	KK-01-06-064-099c
तातेति तानुवाचार्ता पतन्ती सा ह्यधोमुखी ।	KK-01-06-064-100a
तैरुक्ता सा तु माभैषीस्तेन सा संस्थिता दिवि ॥	KK-01-06-064-100c
ततः प्रसादयामास स्वान्पितॄन्दीनया गिरा ।	KK-01-06-064-101a
तामूचुः पितरः कन्यां भ्रैष्टश्वर्यां व्यतिक्रमात् ॥	KK-01-06-064-101c
भ्रष्टैश्वर्या स्वदोषेण पतसि त्वं शुचिस्मिते ।	KK-01-06-064-102a
यैरारभन्ते कर्माणि शरीरैरिह देवताः ॥	KK-01-06-064-102c
तैरेव तत्कर्मफलं प्राप्नुवन्ति स्म देवताः ।	KK-01-06-064-103a
मनुष्यास्त्वन्यदेहेन शुभाशुभमिति स्थितिः ॥	KK-01-06-064-103c
सद्यः फलन्ति कर्माणि देवत्वे प्रेत्य मानुषे ।	KK-01-06-064-104a
तस्मात्त्वं पतसे पुत्रि प्रेत्यत्वं प्राप्स्यसे फलम् ॥	KK-01-06-064-104c
पितृहीना तु कन्या त्वं वसोर्हि त्वं सुता मता ।	KK-01-06-064-105a
मत्स्ययोनौ समुत्पन्ना सुताराज्ञो भविष्यसि ॥	KK-01-06-064-105c
अद्रिका मत्स्यरूपाऽभूद्गङ्गायमनुसङ्गमे ।	KK-01-06-064-106a
पराशरस्य दायादं त्वं पुत्रं जनयिष्यसि ॥	KK-01-06-064-106c
यो वेदमेकं ब्रह्मर्षिश्चतुर्धा विबजिष्यति ।	KK-01-06-064-107a
महाभिषक्सुतस्यैव शन्तनोः कीर्तिवर्धनम् ॥	KK-01-06-064-107c
ज्येष्ठं चित्राङ्गदं वीरं चित्रवीरं च विश्रुतम् ।	KK-01-06-064-108a
एतान्सूत्वा सुपुत्रांस्त्वं पुनरेव गमिष्यसि ॥	KK-01-06-064-108c
व्यतिक्रमात्पितॄणां च प्राप्स्यसे जन्म कुत्सितम् ।	KK-01-06-064-109a
अस्यैव राज्ञस्त्वं कन्या ह्यद्रिकायां भविष्यसि ॥	KK-01-06-064-109c
अष्टाविंशे भवित्री त्वं द्वापरे मत्स्ययोनिजा ।	KK-01-06-064-110a
एवमुक्ता पुरा तैस्त्वं जाता सत्यवती शुभा ॥	KK-01-06-064-110c
अद्रिकेत्यभिविख्याता ब्रह्मशापाद्वराप्सरा ।	KK-01-06-064-111a
मीनभावमनुप्राप्ता त्वं जनित्वा गता दिवम् ॥	KK-01-06-064-111c
तस्यां जातासि सा कन्या राज्ञो वीर्येण चैवहि ।	KK-01-06-064-112a
तस्माद्वासवि भद्रं ते याचे वंशकरं सुतम् ॥	KK-01-06-064-112c
संगमं मम कल्याणि कुरुष्वेत्यभ्यभाषत ॥	KK-01-06-064-113ac
वैशंपायन उवाच ।	KK-01-06-064-114
विस्मयाविष्टसर्वाङ्गी जातिस्मरणतां गता ।	KK-01-06-064-114a
साब्रवीत्पश्य भगवन्परपारे स्थितानृषीन् ॥	KK-01-06-064-114c
आवयोर्दृष्टयोरेभिः कथं नु स्यात्समागमः ।	KK-01-06-064-115a
एवं तयोक्तो भगवान्नीहारमसृजत्प्रभुः ॥	KK-01-06-064-115c
येन देशः स सर्वस्तु तमोभूत इवाभवत् ।	KK-01-06-064-116a
दृष्ट्वा सृष्टं तु नीहारं ततस्तं परमर्षिणा ॥	KK-01-06-064-116c
विस्मिता साभवत्कन्या व्रीडिता च तपस्विनी ।	KK-01-06-064-117a
सत्यवत्युवाच ।	KK-01-06-064-117
विद्धि मां भगवन्कन्यां सदा पितृवशानुगाम् ॥	KK-01-06-064-117c
त्वत्संयोगाच्च दुष्येत कन्याभावो ममाऽनघ ।	KK-01-06-064-118a
कन्यात्वे दूषिते वापि कथं शक्ष्ये द्विजोत्तम ॥	KK-01-06-064-118c
गृह गन्तुमुषे चाहं धीमन्न स्थातुमुत्सहे ।	KK-01-06-064-119a
एतत्संचिन्त्य भगवन्विधत्स्व यदनन्तरम् ॥	KK-01-06-064-119c
वैशंपायन उवाच ।	KK-01-06-064-120
एवमुक्तवतीं तीं तु प्रीतिमानुषिसत्तमः ।	KK-01-06-064-120a
उवाच मत्प्रियं कृत्वा कन्यैव त्वं भविष्यसि ॥	KK-01-06-064-120c
वृणीष्व च वरं भीरु यं त्वमिच्छसि भामिनि ।	KK-01-06-064-121a
वृथा हि न प्रसादो मे भूतपूर्वः शुचिस्मिते ॥	KK-01-06-064-121c
एवमुक्ता वरं वव्रे गात्रसौगन्ध्यमुत्तमम् ।	KK-01-06-064-122a
सचास्यै भगवान्प्रादान्मनः काङ्क्षितं प्रभुः ॥	KK-01-06-064-122c
ततो लब्धवरा प्रीता स्त्रीभावगुणभूषिता ।	KK-01-06-064-123a
जगाम सह संसर्गमृषिणाऽद्भुतकर्मणा ॥	KK-01-06-064-123c
तेन गन्धवतीत्येवं नामास्याः प्रथितं भुवि ।	KK-01-06-064-124a
तस्यास्तु योजनाद्गन्धमाजिघ्रन्त नरा भुवि ॥	KK-01-06-064-124c
तस्या योजनगन्धेति ततो नामापरं स्मृतम् ।	KK-01-06-064-125a
इति सत्यवती हृष्टा लब्ध्वा वरमनुत्तमम् ॥	KK-01-06-064-125c
पराशरेण संयुक्ता सद्यो गर्भं सुषाव सा ।	KK-01-06-064-126a
जज्ञे च यमुनाद्वीपे पाराशर्यः स वीर्यवान् ॥	KK-01-06-064-126c
स मातरमनुज्ञाप्य तपस्येव मनो दधे ।	KK-01-06-064-127a
स्मृतोऽहं दर्शयिष्यामि कृत्येष्विति च सोऽब्रवीत् ॥	KK-01-06-064-127c
एवं द्वैपायनो जज्ञे सत्यवत्यां पराशरात् ।	KK-01-06-064-128a
न्यस्तोद्वीपे यद्बालस्तस्माद्द्वैपायनःस्मृतः ॥	KK-01-06-064-128c
पादापसारिणं धर्मं स तु विद्वान्युगे युगे ।	KK-01-06-064-129a
आयुः शक्तिं च मर्त्यानां युगावस्थामवेक्ष्यच ॥	KK-01-06-064-129c
ब्रह्मणो ब्राह्मणानां च तथानुग्रहकाङ्क्षया ।	KK-01-06-064-130a
विव्यास वेदान्यस्मत्स तस्माद्व्यास इति स्मृतः ॥	KK-01-06-064-130c
वेदानध्यापयामास महाभारतपञ्चमान् ।	KK-01-06-064-131a
सुमन्तुं जैमिनिं पैलं शुकं चैव स्वमात्मजम् ॥	KK-01-06-064-131c
प्रभुर्वरिष्ठो वरदो वैशंपायनमेव च ।	KK-01-06-064-132a
संहितास्तैः पृथक्त्वेन भारतस्य प्रकाशिताः ॥	KK-01-06-064-132c
तथा भीष्मः शान्तनवो गङ्गायाममितद्युतिः ।	KK-01-06-064-133a
वसुवीर्यात्समभवन्महावीर्यो महायशाः ॥	KK-01-06-064-133c
वैदार्थविच्च भगवानृषिर्विप्रो महायशाः ।	KK-01-06-064-134a
शूले प्रोतः पुराणर्षिरचोरश्चोरशङ्कया ॥	KK-01-06-064-134c
अणीमाण्डव्य इत्येवं विख्यातः स महायशाः ।	KK-01-06-064-135a
स धर्ममाहूय पुरा महर्षिरिदमुक्तवान् ॥	KK-01-06-064-135c
इषीकया मया बाल्याद्विद्धा ह्येका शकुन्तिका ।	KK-01-06-064-136a
तत्किल्बिषं स्मरे धर्म नान्यत्पापमहं स्मरे ॥	KK-01-06-064-136c
तन्मे सहस्रममितं कस्मान्नेहाजयत्तपः ।	KK-01-06-064-137a
गरीयान्ब्राह्मणवधः सर्वभूतवधाद्यतः ॥	KK-01-06-064-137c
तस्मात्त्वं किल्बिषादस्माच्छूद्रयोनौ जनिष्यसि ।	KK-01-06-064-138a
वैशंपायन उवाच ।	KK-01-06-064-138
तेन शापेन धर्मोऽपि शूद्रयोनावजायत ॥	KK-01-06-064-138c
विद्वान्विदुररूपेण धार्मिकः किल्बिषात्ततः ।	KK-01-06-064-139a
संजयो मुनिकल्पस्तु जज्ञे सूतो गवल्गणात् ॥	KK-01-06-064-139c
सूर्याच्च कुन्तिकन्यायां जज्ञे कर्णो महाबलः ।	KK-01-06-064-140a
सहजं कवचं बिभ्रत्कुण्डलोद्योतिताननः ॥	KK-01-06-064-140c
अनुग्रहार्थं लोकानां विष्णुर्लोकनमस्कृतः ।	KK-01-06-064-141a
वसुदेवात्तु देवक्यां प्रादुर्भूतो महायशाः ॥	KK-01-06-064-141c
अनादिनिधनो देवः स कर्ता जगतः प्रभुः ।	KK-01-06-064-142a
अव्यक्तमक्षरं ब्रह्म प्रधानं त्रिगुणात्मकम् ॥	KK-01-06-064-142c
आत्मानमव्ययं चैव प्रकृतिं प्रभवं प्रभुम् ।	KK-01-06-064-143a
पुरुषं विश्वकर्माणं सत्वयोगं ध्रुवाक्षरम् ॥	KK-01-06-064-143c
अनन्तमचलं देवं हंसं नारायणं प्रभुम् ।	KK-01-06-064-144a
धातारमजमव्यक्तं यमाहुः परमव्ययम् ॥	KK-01-06-064-144c
कैवल्यं निर्गुणं विश्वमनादिमजमव्ययम् ।	KK-01-06-064-145a
पुरुषः स विभुः कर्ता सर्वभूतपितामहः ॥	KK-01-06-064-145c
धर्मसंस्थापनार्थाय प्रजज्ञेऽन्धकवृष्णिषु ।	KK-01-06-064-146a
अस्त्रज्ञौ तु महावीर्यौ सर्वशास्त्रविशारदौ ॥	KK-01-06-064-146c
सात्यकिः कृतवर्मा च नारायणमनुव्रतौ ।	KK-01-06-064-147a
सत्यकाद्धृदिकाच्चैव जज्ञातेऽस्त्रविशारदौ ॥	KK-01-06-064-147c
भरद्वाजस्य च स्कन्नं द्रोण्यां शुक्रमवर्धत ।	KK-01-06-064-148a
सहर्षेरुग्रतपसस्तस्माद्द्रोणो व्यजायत ॥	KK-01-06-064-148c
गौतमान्मिथुनं जज्ञे शरस्तम्बाच्छरद्वतः ।	KK-01-06-064-149a
अश्वत्थाम्नश्च जननी कृपश्चैव महाबलः ॥	KK-01-06-064-149c
अश्वत्थामा ततो जज्ञे द्रोणादेव महाबलः ।	KK-01-06-064-150a
तथैव धृष्टद्युम्नोऽपि साक्षादग्निसमद्युतिः ॥	KK-01-06-064-150c
वैताने कर्मणि तते पावकात्समजायत ।	KK-01-06-064-151a
वीरो द्रोणविनाशाय धनुरादाय वीर्यवान् ॥	KK-01-06-064-151c
तथैव वेद्यां कृष्णापि जज्ञे तेजस्विनी शुभा ।	KK-01-06-064-152a
विभ्राजमाना वपुषा बिभ्रती रूपमुत्तमम् ॥	KK-01-06-064-152c
प्रह्रादशिष्यो नग्नजित्सुबलश्चाभवत्ततः ।	KK-01-06-064-153a
तस्य प्रजा धर्महन्त्री जज्ञे देवप्रकोपनात् ॥	KK-01-06-064-153c
गान्धारराजपुत्रोऽभूच्छकुनिः सौबलस्तथा ।	KK-01-06-064-154a
दुर्योधनस्य जननी जज्ञातेऽर्थविशारदौ ॥	KK-01-06-064-154c
कृष्णद्वैपायनाज्जज्ञे धृतराष्ट्रो जनेश्वरः ।	KK-01-06-064-155a
क्षेत्रे विचित्रवीर्यस्य पाण्डुश्चैव महाबलः ॥	KK-01-06-064-155c
धर्मार्थकुशलो धीमान्मेधावी धूतकल्मषः ।	KK-01-06-064-156a
विदुरः शूद्रयोनौ तु जज्ञे द्वैपायनादपि ॥	KK-01-06-064-156c
पाण्डोस्तु जज्ञिरे पञ्च पुत्रा देवसमाः पृथक् ।	KK-01-06-064-157a
द्वयोः स्त्रियोर्गुणज्येष्ठस्तेषामासीद्युधिष्ठिरः ॥	KK-01-06-064-157c
धर्माद्युधिष्ठिरो जज्ञे मारुताच्च वृकोदरः ।	KK-01-06-064-158a
इन्द्राद्धनंजयः श्रीमान्सर्वशस्त्रभृतां वरः ॥	KK-01-06-064-158c
जज्ञाते रूपसंपन्नावश्विभ्यां च यमावपि ।	KK-01-06-064-159a
नकुलः सहदेवश्च गुरुशुश्रूषणे रतौ ॥	KK-01-06-064-159c
तथा पुत्रशतं जज्ञे धृतराष्ट्रस्य धीमतः ।	KK-01-06-064-160a
दुर्योधनप्रभृतयो युयुत्सुः करणस्तथा ॥	KK-01-06-064-160c
ततो दुःशासनश्चैव दुःसहश्चापि भारत ।	KK-01-06-064-161a
दुर्मर्षणो विकर्णश्च चित्रसेनो विविंशतिः ॥	KK-01-06-064-161c
जयः सत्यव्रतश्चैव पुरुमित्रश्च भारत ।	KK-01-06-064-162a
वैश्यापुत्रो युयुत्सुश्च एकादश महारथाः ॥	KK-01-06-064-162c
अभिमन्युः सुभद्रायामर्जुनादभ्यजायत ।	KK-01-06-064-163a
स्वस्रीयो वासुदेवस्य पौत्रः पाण्डोर्महात्मनः ॥	KK-01-06-064-163c
पाण्डवेभ्यो हि पाञ्चाल्यां द्रौपद्यां पञ्च जज्ञिरे ।	KK-01-06-064-164a
कुमारा रूपसंपन्नाः सर्वशास्त्रविशारदाः ॥	KK-01-06-064-164c
प्रतिविन्ध्यो युधिष्ठिरात्सुतसोमो वृकोदरात् ।	KK-01-06-064-165a
अर्जुनाच्छ्रुतकीर्तिस्तु शतानीकस्तु नाकुलिः ॥	KK-01-06-064-165c
तथैव सहदेवाच्च श्रुतसेनः प्रतापवान् ।	KK-01-06-064-166a
हिडिम्बायां च भीमेन वने जज्ञे घटोत्कचः ॥	KK-01-06-064-166c
शिखण्डी द्रुपदाज्जज्ञे कन्या पुत्रत्वभागता ।	KK-01-06-064-167a
यां यक्षः पुरुषं चक्रे स्थूमः प्रियचिकीर्षया ॥	KK-01-06-064-167c
कुरूणां विग्रहे तस्मिन्समागच्छन्बहून्यथ ।	KK-01-06-064-168a
राज्ञां शतसहस्राणि योत्स्यमानानि संयुगे ॥	KK-01-06-064-168c
तेषामपरिमेयानां नामधेयानि सर्वशः ।न शक्यानि समाख्यातुं वर्षाणामयुतैरपि ।	KK-01-06-064-169a
एते तु कीर्तिता मुख्या यैराख्यानमिदं ततम् ॥ ॥	KK-01-06-064-169c
	
जनमेजय उवाच ।	KK-01-06-065-001
य एते कीर्तिता ब्रह्मन्ये चान्ये नानुकीर्तिताः ।	KK-01-06-065-001a
सम्यक्ताञ्श्रोतुमिच्छामिराज्ञश्चान्यान्सहस्रशः ॥ 1 ॥	KK-01-06-064-101c
यदर्थमिह संभूता देवकल्पा महारथाः ।	KK-01-06-064-102a
भुवि तन्मे महाभाग सम्यगाख्यातुमर्हसि ॥	KK-01-06-064-102c
वैशम्पायन उवाच ।	KK-01-06-064-103
रहस्यं खल्विदं राजन्देवानामिति नः श्रुतम् ।	KK-01-06-065-003a
तत्तु ते कथयिष्यामि नमस्कृत्वा स्वयंभुवे ॥	KK-01-06-065-003c
त्रिःसप्तकृत्वः पृथिवीं कृत्वा निःक्षित्रयां पुरा ।	KK-01-06-065-004a
जामदग्न्यस्तपस्तेपे महेन्द्रे पर्वतोत्तमे ॥	KK-01-06-065-004c
तदा निःक्षत्रिये लोके भार्गवेण कृते सति ।	KK-01-06-065-005a
ब्राह्मणान्क्षत्रिया राजन्सुतार्थिन्योऽभिचक्रमुः ॥	KK-01-06-065-005c
ताभिः सह समापेतुर्ब्राह्मणाः संशितव्रताः ।	KK-01-06-065-006a
ऋतावृतौ नरव्याघ्र न कामान्नानृतौ तथा ॥	KK-01-06-065-006c
तेभ्यश्च लेभिरे गर्भं क्षत्रियास्ताः सहस्रशः ।	KK-01-06-065-007a
ततः सुषुविरे राजन्क्षत्रियान्वीर्यवत्तरान् ॥	KK-01-06-065-007c
कुमारांश्च कुमारीश्च पुनः क्षत्राभिवृद्धये ।	KK-01-06-065-008a
एवं तद्ब्राह्मणैः क्षत्रं क्षत्रियासु तपस्विभिः ॥	KK-01-06-065-008c
जातं वृद्धं च धर्मेण सुदीर्गेणायुषान्वितम् ।	KK-01-06-065-009a
चत्वारोऽपि ततो वर्णा बभूवुर्ब्राह्मणोत्तराः ॥	KK-01-06-065-009c
अभ्यगच्छन्नृतौ नारीं न कामान्नानृतौ तथा ।	KK-01-06-065-010a
तथैवान्यानि भूतानि तिर्यग्योनिगतान्यपि ॥	KK-01-06-065-010c
ऋतौ दारांश्च गच्छन्ति तत्तथा भरतर्षभ ।	KK-01-06-065-011a
ततोऽवर्धन्त धर्मेण सहस्रशतजीविनः ॥	KK-01-06-065-011c
ताः प्रजाः पृथिवीपाल धर्मव्रतपरायणाः ।	KK-01-06-065-012a
आधिभिर्व्याधिभिश्चैव विमुक्ताः सर्वशो नराः ॥	KK-01-06-065-012c
अथेमां सागरोपान्तां गां गजेन्द्रगताखिलाम् ।	KK-01-06-065-013a
अध्यतिष्ठत्पुनः क्षत्रं सशैलवनपत्तनाम् ॥	KK-01-06-065-013c
प्रशासति पुनः क्षत्रे धर्मेणेमां वसुन्धराम् ।	KK-01-06-065-014a
ब्राह्मणाद्यास्ततो वर्णा लेभिरे मुदमुत्तमाम् ॥	KK-01-06-065-014c
कामक्रोधोद्भवान्दोषान्निरस्य च नराधिपाः ।	KK-01-06-065-015a
धर्मेण दण्डं दण्डेषु प्रणयन्तोऽन्वपालयन् ॥	KK-01-06-065-015c
तथा धर्मपरे क्षत्रे सहस्राक्षः शतक्रतुः ।	KK-01-06-065-016a
स्वादु देशे च काले च ववर्षाप्याययन्प्रजाः ॥	KK-01-06-065-016c
न बाल एव म्रियते तदा कश्चिज्जनाधिप ।	KK-01-06-065-017a
न च स्त्रियं प्रजानाति कश्चिदप्राप्तयौवनाम् ॥	KK-01-06-065-017c
एवमायुष्मतीभिस्तु प्रजाभिर्भरतर्षभ ।	KK-01-06-065-018a
इयं सागरपर्यन्ता समापूर्यत मेदिनी ॥	KK-01-06-065-018c
ईजिरे च महायज्ञैः क्षत्रिया बहुदक्षिणैः ।	KK-01-06-065-019a
साङ्गोपनिषदान्वेदान्विप्राश्चाधीयते तदा ॥	KK-01-06-065-019c
न च विक्रीणते ब्र्हम ब्राह्मणाश्च तदा नृप ।	KK-01-06-065-020a
न च शूद्रसमभ्याशे वेदानुच्चारयन्त्युत ॥	KK-01-06-065-020c
कारयन्तः कृषिं गोभिस्तथा वैश्याः क्षिताविह ।	KK-01-06-065-021a
युञ्जते धुरि नो गाश्च कृशाङ्गांश्चाप्यजीवयन् ॥	KK-01-06-065-021c
फेनपांश्च तथा वत्सान्न दुहन्ति स्म मानवाः ।	KK-01-06-065-022a
न कूटमानैर्वणिजः पण्यं विक्रीणते तदा ॥	KK-01-06-065-022c
कर्माणि च नरव्याघ्र धर्मोपेतानि मानवाः ।	KK-01-06-065-023a
धर्ममेवानुपश्यन्तश्चक्रुर्धर्मपरायणाः ॥	KK-01-06-065-023c
स्वकर्मनिरताश्चासन्सर्वे वर्णा नराधिप ।	KK-01-06-065-024a
एवं तदा नरव्याघ्र धर्मो न ह्रसते क्वचित् ॥	KK-01-06-065-024c
काले गावः प्रसूयन्ते नार्यश्च भरतर्षभ ।	KK-01-06-065-025a
भवन्त्यृतुषु वृक्षाणां पुष्पाणि च फलानि च ॥	KK-01-06-065-025c
एवं कृतयुगे सम्यग्वर्तमाने तदा नृप ।	KK-01-06-065-026a
आपूर्यत मही कृत्स्ना प्राणिभिर्बहुभिर्भृशम् ॥	KK-01-06-065-026c
एवं समुदिते लोके मानुषे भरतर्षभ ।	KK-01-06-065-027a
असुरा जज्ञिरे क्षेत्रे राज्ञां तु मनुजेश्वर ॥	KK-01-06-065-027c
आदित्यैर्हि तदा दैत्या बहुशो निर्जिता युधि ।	KK-01-06-065-028a
ऐश्वर्याद्धंशिताः स्वर्गात्संबभूवुः क्षिताविह ॥	KK-01-06-065-028c
इह देवत्वमिच्छन्तो मानुषेषु तपस्विनः ।	KK-01-06-065-029a
जज्ञिरे भुवि भूतेषु तेषु तेष्वसुरा विभो ॥	KK-01-06-065-029c
गोष्वश्वेषु च राजेन्द्र खरोष्ट्रमहिषेषु च ।	KK-01-06-065-030a
क्रव्यात्सु चैव भूतेषु गजेषु च मृगेषु च ॥	KK-01-06-065-030c
जातैरिह महीपाल जायमानैश्च तैर्मही ।	KK-01-06-065-031a
न शशाकात्मनात्मानमियं धारयितुं धरा ॥	KK-01-06-065-031c
अथ जाता महीपालाः केचिद्बहुमदान्विताः ।	KK-01-06-065-032a
दितेः पुत्रा दनोश्चैव तदा लोकादिह च्युताः ॥	KK-01-06-065-032c
वीर्यवन्तोऽवलिप्तास्ते नानारूपधरा महीम् ।	KK-01-06-065-033a
इमां सागरपर्यन्तां परीयुररिमर्दनाः ॥	KK-01-06-065-033c
ब्राह्मणान्क्षत्रियान्वैश्याञ्शूद्रांश्चैवाप्यपीडयन् ।	KK-01-06-065-034a
अन्यानि चैव सत्वानि पीडयामासुरोजसा ॥	KK-01-06-065-034c
त्रासयन्तोऽभिनिघ्नन्तः सर्वभूतगणांश्च ते ।	KK-01-06-065-035a
विचेरुः सर्वशो राजन्महीं शतसहस्रशः ॥	KK-01-06-065-035c
आश्रमस्थान्महर्षींश्च धर्षयन्तस्ततस्ततः ।	KK-01-06-065-036a
अब्रह्मण्या वीर्यमदा मत्ता मदबलेन च ॥	KK-01-06-065-036c
एवं वीर्यबलोत्सिक्तैर्भूरियं तैर्महासुरैः ।	KK-01-06-065-037a
पीड्यमाना मही राजन्ब्रह्माणमुपचक्रमे ॥	KK-01-06-065-037c
न ह्यमी भूतसत्वौघाः पन्नगाः सनगां महीम् ।	KK-01-06-065-038a
तदा धारयितुं शेकुराक्रान्तां दानवैर्बलात् ॥	KK-01-06-065-038c
ततो मही महीपाल भारार्ता भयपीडिता ।	KK-01-06-065-039a
जगाम शरणं देवं सर्वभूतपितामहम् ॥	KK-01-06-065-039c
सा संवृतं महाभागैर्देवद्विजमहर्षिभिः ।	KK-01-06-065-040a
ददर्श देवं ब्रह्माणं लोककर्तारमव्ययम् ॥	KK-01-06-065-040c
गन्धर्वैरप्सरोभिश्च बन्दिकर्मसु निष्ठितैः ।	KK-01-06-065-041a
वन्द्यमानं मुदोपतैर्ववन्दे चैनमेत्य सा ॥	KK-01-06-065-041c
अथ विज्ञापयामास भूमिस्तं शरणार्थिनी ।	KK-01-06-065-042a
सन्निधौ लोकपालानां सर्वेषामेव भारत ॥	KK-01-06-065-042c
तत्प्रधानात्मनस्तस्य भूमेः कृत्यं स्वयंभुवः ।	KK-01-06-065-043a
पूर्वमेवाभवद्राजन्विदितं परमेष्ठिनः ॥	KK-01-06-065-043c
स्रष्टा हि जगतः कस्मान्न संबुध्येत भारत ।	KK-01-06-065-044a
ससुरासुरलोकानामशेषेण मनोगतम् ॥	KK-01-06-065-044c
तामुवाच महाराज भूमिं भूमिपतिः प्रभुः ।	KK-01-06-065-045a
प्रभवः सर्वभूतानामीशः शंभुः प्रजापतिः ॥	KK-01-06-065-045c
ब्रह्मोवाच ।	KK-01-06-065-046
यदर्थमभिसंप्राप्ता मत्सकाशं वसुन्धरे ।	KK-01-06-065-046a
तदर्थं सन्नियोक्ष्यामि सर्वानेव दिवौकसः ॥	KK-01-06-065-046c
उत्तिष्ठ गच्छ वसुधे स्वस्थानमिति साऽगमत् ।'	KK-01-06-065-047a
वैशंपायन उवाच ।	KK-01-06-065-047
इत्युक्त्वा स महीं देवो ब्रह्मा राजन्विसृज्य च ।	KK-01-06-065-047c
आदिदेश तदा सर्वान्विबुधान्भूतकृत्स्वयम् ॥	KK-01-06-065-047e
अस्या भूमेर्निरसितुं भारं भागैः पृथक्पृथक् ।	KK-01-06-065-048a
अस्यामेव प्रसूयध्वं तिरोधायेति चाब्रवीत् ॥	KK-01-06-065-048c
तथैव च समानीय गन्धर्वाप्सरसां गणान् ।	KK-01-06-065-049a
उवाच भगवान्सर्वानिदं वचनमर्थवत् ॥	KK-01-06-065-049c
ब्रह्मोवाच ।	KK-01-06-065-050
स्वैः स्वैरंशैः प्रसूयध्वं यथेष्टं मानेषेषु च ।	KK-01-06-065-050a
वैशम्पायन उवाच ।	KK-01-06-065-050
अथ शक्रादयः सर्वे श्रुत्वा सुरगुरोर्वचः ।	KK-01-06-065-050c
तथ्यमर्थ्यं च पथ्यं च तस्य ते जगृहुस्तदा ॥	KK-01-06-065-050e
अथ ते सर्वशोंशैः स्वैर्गन्तुं भूमिं कृतक्षणाः ।	KK-01-06-065-051a
नारायणममित्रघ्नं वैकुण्ठमुपचक्रमुः ॥	KK-01-06-065-051c
यः स चक्रगदापाणिः पीतवासाः शितिप्रभः ।	KK-01-06-065-052a
पद्मनाभः सुरारिघ्नः पृथुचार्वञ्चितेक्षणः ॥	KK-01-06-065-052c
प्रजापतिपतिर्देवः सुरनाथो महाबलः ।	KK-01-06-065-053a
श्रीवत्साङ्को हृषीकेशः सर्वदैवतपूजितः ॥	KK-01-06-065-053c
तं भुवः शोधनायेन्द्र उवाच पुरुषोत्तमम् ।	KK-01-06-065-054a
अंशेनावतरेत्येवं तथेत्याह च तं हरिः ॥ ॥	KK-01-06-065-054c
वैशंपायन उवाच ।	KK-01-07-066-001
अथ नारायणेनेन्द्रश्चकार सह संविदम् ।	KK-01-07-066-001a
अवतर्तुं महीं स्वर्गादंशतः सहितः सुरैः ॥	KK-01-07-066-001c
आदिश्य च स्वयं शक्रः सर्वानेव दिवौकसः ।	KK-01-07-066-002a
निर्जगाम पुनस्तस्मात्क्षयान्नारायणस्य ह ॥	KK-01-07-066-002c
तेऽमरारिविनाशाय सर्वलोकहिताय च ।	KK-01-07-066-003a
अवतेरुः क्रमेणैव महीं स्वर्गाद्दिवौकसः ॥	KK-01-07-066-003c
ततो ब्रह्मर्षिवंशेषु पार्थिवर्षिकुलेषु च ।	KK-01-07-066-004a
जज्ञिरे राजशार्दूल यथाकामं दिवौकसः ॥	KK-01-07-066-004c
दानवान्राक्षसांश्चैव गन्धर्वान्पन्नगांस्तथा ।	KK-01-07-066-005a
पुरुषादानि चान्यानि जघ्नुः सत्वान्यनेकशः ॥	KK-01-07-066-005c
दानवा राक्षसाश्चैव गन्धर्वाः पन्नगास्तथा ।	KK-01-07-066-006a
न तान्बलस्थान्बाल्येऽपि जघ्नुर्भरतसत्तम ॥	KK-01-07-066-006c
जनमेजय उवाच ।	KK-01-07-066-007
देवदानवसङ्घानां गन्धर्वाप्सरसां तथा ।	KK-01-07-066-007a
मानवानां च सर्वेषां तथा वै यक्षरक्षसाम् ॥	KK-01-07-066-007c
श्रोतुमिच्छामि तत्त्वेन संभवं कृत्स्नमादितः ।	KK-01-07-066-008a
प्राणिनां चैव सर्वेषां संभवं वक्तुमर्हसि ॥	KK-01-07-066-008c
वैशम्पायन उवाच ।	KK-01-07-066-009
हन्त ते कथयिष्यामि नमस्कृत्य स्वयंभुवे ।	KK-01-07-066-009a
सुरादीनामहं सम्यग्लोकानां प्रभवाप्ययम् ॥	KK-01-07-066-009c
ब्रह्मणो मानसाः पुत्रा विदिताः षण्महर्षयः ।	KK-01-07-066-010a
मरीचिरत्र्यह्गिरसौ पुलस्त्यः पुलहः क्रतुः ॥	KK-01-07-066-010c
मरीचेः कश्यपः पुत्रः कश्यपात्तु इमाः प्रजाः ।	KK-01-07-066-011a
प्रजज्ञिरे महाभागा दक्षकन्यास्त्रयोदश ॥	KK-01-07-066-011c
अदितिर्दितिर्दनुः काला दनायुः सिंहिका तथा ।	KK-01-07-066-012a
क्रोधा प्राधा च विश्वा च विनता कपिला मुनिः ॥	KK-01-07-066-012c
कद्रूश्च मनुजव्याघ्र दक्षकन्यैव भारत ।	KK-01-07-066-013a
एतासां वीर्यसंपन्नं पुत्रपौत्रमनन्तकम् ॥	KK-01-07-066-013c
अदित्यां द्वादशादित्याः संभूता भुवनेश्वराः ।	KK-01-07-066-014a
ये राजन्नामतस्तांस्ते कीर्तयिष्यामि भारत ॥	KK-01-07-066-014c
धाता मित्रोऽर्यमा शक्रो वरुणस्त्वंश एव च ।	KK-01-07-066-015a
भगो विवस्वान्पूषा च सविता दशमस्तथा ॥	KK-01-07-066-015c
एकादशस्तथा त्वष्टा द्वादशो विष्णुरुच्यते ।	KK-01-07-066-016a
जघन्यजस्तु सर्वेषामादित्यानां गुणाधिकः ॥	KK-01-07-066-016c
एक एव दितेः पुत्रो हिरण्यकशिपुः स्मृतः ।	KK-01-07-066-017a
नाम्ना ख्यातास्तु तस्येमे पञ्च पुत्रा महात्मनः ॥	KK-01-07-066-017c
प्रह्लादः पूर्वजस्तेषां संह्लादस्तदनन्तरम् ।	KK-01-07-066-018a
अनुह्लादस्तृतीयोऽभूत्तस्माच्च शिबिबाष्कलौ ॥	KK-01-07-066-018c
प्रह्लादस्य त्रयः पुत्राः ख्याताः सर्वत्र भारत ।	KK-01-07-066-019a
विरोचनश्च कुम्भश्च निकुम्भश्चेति भारत ॥	KK-01-07-066-019c
विरोचनस्य पुत्रोऽभूद्बलिरेकः प्रतापवान् ।	KK-01-07-066-020a
बलेश्च प्रथितः पुत्रो बाणो नाम महासुरः ॥	KK-01-07-066-020c
रुद्रस्यानुचरः श्रीमान्महाकालेति यं विदुः ।	KK-01-07-066-021a
चत्वारिंशद्दनोः पुत्राः ख्याताः सर्वत्र भारत ॥	KK-01-07-066-021c
तेषां प्रथमजो राजा विप्रचित्तिर्महायशाः ।	KK-01-07-066-022a
शम्बरो नमुचिश्चैव पुलोमा चेति विश्रुतः ॥	KK-01-07-066-022c
असिलोमा च केशी च दुर्जयश्चैव दानवः ।	KK-01-07-066-023a
अयःशिरा अश्वशिरा अश्वशह्कुश्च वीर्यवान् ॥	KK-01-07-066-023c
तथा गगनमूर्धा च वेगवान्केतुमांश्च सः ।	KK-01-07-066-024a
स्वर्भानुरश्वोऽश्वपतिर्वृषपर्वाऽजकस्तथा ॥	KK-01-07-066-024c
अश्वग्रीवश्च सूक्ष्मश्च तुहुण्डश्च महाबलः ।	KK-01-07-066-025a
इषुपादेकचक्रश्च विरूपाक्षहराहरौ ॥	KK-01-07-066-025c
निचन्द्रश्च निकुम्भश्च कुपटः कपटस्तथा ।	KK-01-07-066-026a
शरभः शलभश्चैव सूर्याचन्द्रमसौ तथा ।	KK-01-07-066-026c
एते ख्याता दनोर्वंशे दानवाः परिकीर्तिताः ॥	KK-01-07-066-026e
अन्यौ तु खलु देवानां सूर्याचन्द्रमसौ स्मृतौ ।	KK-01-07-066-027a
अन्यौ दानवमुख्यानां सूर्याचन्द्रमसौ तथा ॥	KK-01-07-066-027c
इमे च वंशाः प्रथिताः सत्ववन्तो महाबलाः ।	KK-01-07-066-028a
दनुपुत्रा महाराज दश दानववंशजाः ॥	KK-01-07-066-028c
एकाक्षो मृतपो वीरः प्रलम्बनरकावपि ।	KK-01-07-066-029a
वातापिः शत्रुतपनः शठश्चैव महासुरः ॥	KK-01-07-066-029c
गविष्ठश्च वनायुश्च दीर्घजिह्वश्च दानवः ।	KK-01-07-066-030a
असङ्ख्येयाः स्मृतास्तेषां पुत्राः पौत्राश्च भारत ॥	KK-01-07-066-030c
सिंहिका सुषुवे पुत्रं राहुं चन्द्रार्कमर्दनम् ।	KK-01-07-066-031a
सुचन्द्रं चन्द्रहर्तारं तथा चन्द्रप्रमर्दनम् ॥	KK-01-07-066-031c
क्रूरस्वभावं क्रूरायाः पुत्रपौत्रमनन्तकम् ।	KK-01-07-066-032a
गणः क्रोधवशो नाम क्रूरकर्माऽरिमर्दनः ॥	KK-01-07-066-032c
दनायुषः पुनः पुत्राश्चत्वारोऽसुरपुंगवाः ।	KK-01-07-066-033a
विक्षरो बलवीरौ च वृत्रश्चैव महासुरः ॥	KK-01-07-066-033c
कालायाः प्रथिताः पुत्राः कालकल्पाः प्रहारिणः ।	KK-01-07-066-034a
प्रविख्याता महावीर्या दानवेषु परन्तपाः ॥	KK-01-07-066-034c
विनाशनश्च क्रोधश्च क्रोधहन्ता तथैव च ।	KK-01-07-066-035a
क्रोधशत्रुस्तथैवान्ये कालकेया इति श्रुताः ॥	KK-01-07-066-035c
असुराणामुपाध्यायः शक्रस्त्वषिसुतोऽभवत् ।	KK-01-07-066-036a
ख्याताश्चोशनसः पुत्राश्चत्वारोऽसुरयाजकाः ॥	KK-01-07-066-036c
त्वष्टा धरस्तथात्रिश्च द्वावन्यौ रौद्रकर्मिणौ ।	KK-01-07-066-037a
तेजसा सूर्यसंकाशा ब्रह्मलोकपरायणाः ॥	KK-01-07-066-037c
इत्येष वंशप्रभवः कथितस्ते तरस्विनाम् ।	KK-01-07-066-038a
असुराणां सुराणां च पुराणे संश्रुतो मया ॥	KK-01-07-066-038c
एतेषां यदपत्यं तु न शक्यं तदशेषतः । 	KK-01-07-066-039a
प्रसंख्यातुं महीपाल गुणभूतमनन्तकम् ॥	KK-01-07-066-039c
तार्क्ष्यश्चारिष्टनेमिश्च तथैव गरुडारुणौ ।	KK-01-07-066-040a
आरुणिर्वारुणिश्चैव वैनतेयाः प्रकीर्तिताः ॥	KK-01-07-066-040c
शेषोऽनन्तो वासुकिश्च तक्षकश्च भुजङ्गमः ।	KK-01-07-066-041a
कूर्मश्च कुलिकश्चैव काद्रवेयाः प्रकीर्तिताः ॥	KK-01-07-066-041c
भीमसेनोग्रसेनौ च सुपर्णो वरुणस्तथा ।	KK-01-07-066-042a
गोपतिर्धृतराष्ट्रश्च सूर्यवर्चाश्च सप्तमः ॥	KK-01-07-066-042c
सत्यवागर्कपर्णश्च प्रयुतश्चापि विश्रुतः ।	KK-01-07-066-043a
भीमश्चित्ररथश्चैव विख्यातः सर्वविद्वशी ॥	KK-01-07-066-043c
तथा शालिशिरा राजन्पर्जन्यश्च चतुर्दशः ।	KK-01-07-066-044a
कलिः पञ्चदशस्तेषां नारदश्चैव षोडशः ॥	KK-01-07-066-044c
इत्येते देवगन्धर्वा मौनेयाः परिकीर्तिताः ॥	KK-01-07-066-044e
अथ प्रभूतान्यन्यानि कीर्तयिष्यामि भारत ।	KK-01-07-066-045a
अनवद्यां मनुं वंशामसुरां मार्गणप्रियाम् ॥	KK-01-07-066-045c
अरूपां सुभगां भासीमिति प्राधा व्यजायत ।	KK-01-07-066-046a
सिद्धः पूर्णश्च बर्हिश्च पूर्णायुश्च महायशाः ॥	KK-01-07-066-046e
ब्रह्मचारी रतिगुणः सुपर्णश्चैव सप्तमः ।	KK-01-07-066-047a
विश्वावसुश्च भानुश्च सुचन्द्रो दशमस्तथा ॥	KK-01-07-066-047c
इत्येते देवगन्धर्वाः प्राधेयाः परिकीर्तिताः ।	KK-01-07-066-048a
इमं त्वप्सरसां वंशं विदितं पुण्यलक्षणम् ॥	KK-01-07-066-048c
अरिष्टाऽसूत सुभगा देवी देवर्षितः पुरा ।	KK-01-07-066-049a
अलम्बुषा मिश्रकेशी विद्युत्पर्णा तिलोत्तमा ॥	KK-01-07-066-049c
अरुणा रक्षिता चैव रम्बा तद्वन्मनोरमा ।	KK-01-07-066-050a
केशिनी च सुबाहुश्च सुरता सुरजा तथा ॥	KK-01-07-066-050c
सुप्रिया चातिबाहुश्च विख्यातौ च हाहा हूहूः ।	KK-01-07-066-051a
तुम्बुरुश्चेति चत्वारः स्मृता गन्धर्वसत्तमाः ॥	KK-01-07-066-051c
अमृतं ब्राह्मणा गावो गन्धर्वाप्सरसस्तथा ।	KK-01-07-066-052a
अपत्यं कपिलायास्तु पुराणे परिकीर्तितम् ॥	KK-01-07-066-052c
इति ते सर्वभूतानां संभवः कथितो मया ।	KK-01-07-066-053a
यथावत्संपरिख्यातो गन्धर्वाप्सरसां तथा ॥	KK-01-07-066-053c
भुजंगानां सुपर्णानां रुद्राणां मरुतां तथा ।	KK-01-07-066-054a
गवां च ब्राह्मणानां च श्रीमतां पुण्यकर्मणाम् ॥	KK-01-07-066-054c
आयुष्यश्चैव पुण्यश्च धन्यः श्रुतिसुखावहः ।	KK-01-07-066-055a
श्रोतव्यश्चैव सततं श्राव्यश्चैवानसूयता ॥	KK-01-07-066-055c
इमं तु वंशं नियमेन यः पठे-न्महात्मनां ब्राह्मणदेवसन्निधौ ।	KK-01-07-066-056a
अपत्यलाभं लभते स पुष्कलंश्रियं यशः प्रेत्य च शोभनां गतिम् ॥ ॥	KK-01-07-066-056c
	
वैशंपायन उवाच ।	KK-01-07-067-001
ब्रह्मणो मानसाः पुत्रा विदिताः षण्महर्षयः ।	KK-01-07-067-001a
एकादश सुताः स्थाणोः ख्याताः परमतेजसः ॥	KK-01-07-067-001c
मृगव्याधश्च सर्पश्च निर्ऋतिश्च महायशाः ।	KK-01-07-067-002a
अजैकपादहिर्बिध्न्यः? पिनाकी च परन्तपः ॥	KK-01-07-067-002c
दहनोऽथेश्वरश्चैव कपाली च महाद्युतिः ।	KK-01-07-067-003a
स्थाणुर्भगश्च भगवान् रुद्रा एकादश स्मृताः ॥	KK-01-07-067-003c
मरीचिरङ्गिरा अत्रिः पुलस्त्यः पुलहः क्रतुः ।	KK-01-07-067-004a
षडेते ब्रह्मणः पुत्रा वीर्यवन्तो महर्षयः ॥	KK-01-07-067-004c
त्रयस्त्वङ्गिरसः पुत्रा लोके सर्वत्र विश्रुताः ।	KK-01-07-067-005a
बृहस्पतिरुतथ्यश्च संवर्तश्च धृतव्रताः ॥	KK-01-07-067-005c
अत्रेस्तु बहवः पुत्राः श्रूयन्ते मनुजाधिप ।	KK-01-07-067-006a
सर्वे वेदविदः सिद्धाः शान्तात्मानो महर्षयः ॥	KK-01-07-067-006c
राक्षसाश्च पुलस्त्यस्य वानराः किन्नरास्तथा ।	KK-01-07-067-007a
यक्षाश्च मनुजव्याघ्र पुत्रास्तस्य च धीमतः ॥	KK-01-07-067-007c
पुलहस्य सुता राजञ्शरभाश्च प्रकीर्तिताः ।	KK-01-07-067-008a
सिंहाः किपुरुषा व्याघ्रा ऋक्षा ईहामृगास्तथा ॥	KK-01-07-067-008c
क्रतोः क्रतुसमाः पुत्राः पतङ्गसहचारिणः ।	KK-01-07-067-009a
विश्रुतास्त्रिषु लोकेषु सत्यव्रतपरायणाः ॥	KK-01-07-067-009c
दक्षस्त्वजायताङ्गुष्ठाद्दक्षिणाद्भगवानृषिः ।	KK-01-07-067-010a
ब्रह्मणः पृथिवीपाल शान्तात्मा सुमहातपाः ॥	KK-01-07-067-010c
वामादजायताङ्गुष्ठाद्भार्या तस्य महात्मनः ।	KK-01-07-067-011a
तस्यां पञ्चाशतं कन्याः स एवाजनयन्मुनिः ॥	KK-01-07-067-011c
ताः सर्वास्त्वनवद्याङ्ग्यः कन्याः कमललोचनाः ।	KK-01-07-067-012a
पुत्रिकाः स्थापयामास नष्टपुत्रः प्रजापतिः ॥	KK-01-07-067-012c
ददौ स दश धर्माय सप्तविंशतिमिन्दवे ।	KK-01-07-067-013a
दिव्येन विधिना राजन्कश्यपाय त्रयोदश ॥	KK-01-07-067-013c
नामतो धर्मपत्न्यस्ताः कीर्त्यमाना निबोध मे ।	KK-01-07-067-014a
कीर्तिर्लक्ष्मीर्धृतिर्मेधा पुष्टिः श्रद्धा क्रिया तथा ॥	KK-01-07-067-014c
बुद्धिर्लज्जा मतिश्चैव पत्न्यो धर्मस्य ता दश ।	KK-01-07-067-015a
द्वाराण्येतानि धर्मस्य विहितानि स्वयंभुवा ॥	KK-01-07-067-015c
सप्तविंशतिः सोमस्य पत्न्यो लोकस्य विश्रुताः ।	KK-01-07-067-016a
कालस्य नयने युक्ताः सोमपत्न्याः शुचिव्रताः ॥	KK-01-07-067-016c
सर्वा नक्षत्रयोगिन्यो लोकयात्राविधानतः ।	KK-01-07-067-017a
पैतामहो मुनिर्देवस्तस्य पुत्रः प्रजापतिः ।	KK-01-07-067-017c
तस्याष्टौ वसवः पुत्रास्तेषां वक्ष्यामि विस्तरम् ॥	KK-01-07-067-017e
धरो ध्रुवश्च सोमश्च अहश्चैवानिलोऽनलः ।	KK-01-07-067-018a
प्रत्यूषश्च प्रभासश्च वसवोऽष्टौ प्रकीर्तिताः ॥	KK-01-07-067-018c
धूम्रायास्तु धरः पुत्रो ब्रह्मविद्यो ध्रुवस्तथा ।	KK-01-07-067-019a
चन्द्रमास्तु मनस्विन्याः श्वासायाः श्वसनस्तथा ॥	KK-01-07-067-019c
रतायाश्चाप्यहः पुत्रः शाण्डिल्याश्च हुताशनः ।	KK-01-07-067-020a
प्रत्यूषश्च प्रभासश्च प्रभातायाः सुतौ स्मृतौ ॥	KK-01-07-067-020c
धरस्य पुत्रो द्रविणो हुतहव्यवहस्तथा ।`	KK-01-07-067-021a
आपस्य पुत्रो वैतण्ड्यः श्रमः शान्तोमुनिस्तथा' ।	KK-01-07-067-021c
ध्रुवस्य पुत्रो भगवान्कालो लोकप्रकालनः ॥	KK-01-07-067-021e
सोमस्य तु सुतो वर्चा वर्चस्वी येन जायते ।	KK-01-07-067-022a
मनोहरायाः शिशिरः प्राणोऽथ रमणस्तथा ॥	KK-01-07-067-022c
अह्नः सुतस्तथा ज्योतिः शमः शान्तस्तथा मुनिः ।	KK-01-07-067-023a
अग्नेः पुत्रः कुमारस्तु श्रीमाञ्छरवणालयः ॥	KK-01-07-067-023c
तस्य शाखो विशाखश्च नैगमेयश्च पृष्ठजः ।	KK-01-07-067-024a
कृत्तिकाभ्युपपत्तेश्च कार्तिकेय इति स्मृतः ॥	KK-01-07-067-024c
अनिलस्य शिवा भार्या तस्याः पुत्रो मनोजवः ।	KK-01-07-067-025a
अविज्ञातगतिश्चैव द्वौ पुत्रावनिलस्य तु ॥	KK-01-07-067-025c
प्रत्यूषस्य विदुः पुत्रमृषिं नाम्नाऽथ देवलम् ।	KK-01-07-067-026a
द्वौ पुत्रौ देवलस्यापि क्षमावन्तौ मनीषिणौ ।	KK-01-07-067-026c
बृहस्पतेस्तु भगिनी वरस्त्री ब्रह्मवादिनी ॥	KK-01-07-067-026e
योगसिद्धा जगत्कृत्स्नमसक्ता विचचार ह ।	KK-01-07-067-027a
प्रभासस्य तु भार्या सा वसूनामष्टमस्य ह ॥	KK-01-07-067-027c
विश्वकर्मा महाभागो जज्ञे शिल्पप्रजापतिः ।	KK-01-07-067-028a
कर्ता शिल्पसहस्राणां त्रिदशानां च वर्धकिः ॥	KK-01-07-067-028c
भूषणानां च सर्वेषां कर्ता शिल्पवतां वरः ।	KK-01-07-067-029a
यो दिव्यानि विमानानि त्रिदशानां चकारह ॥	KK-01-07-067-029c
मनुष्याश्चोपजीवन्ति यस्य शिल्पं महात्मनः ।	KK-01-07-067-030a
पूजयन्ति च यं नित्यं विश्वकर्माणमव्ययम् ॥	KK-01-07-067-030c
स्तनं तु दक्षिणं भित्त्वा ब्रह्मणो नरविग्रहः ।	KK-01-07-067-031a
निःसृतो भगवान्धर्मः सर्वलोकसुखावहः ॥	KK-01-07-067-031c
त्रयस्तस्य वराः पुत्राः सर्वभूतमनोहराः ।	KK-01-07-067-032a
शमः कामश्च हर्षश्च तेजसा लोकधारिणः ॥	KK-01-07-067-032c
कामस्य तु रतिर्भार्या शमस्य प्राप्तिरङ्गना ।	KK-01-07-067-033a
नन्दा तु भार्या हर्षस्य यासु लोकाः प्रतिष्ठिताः ॥	KK-01-07-067-033c
मरीचेः कश्यपः पुत्रः कश्यपस्य सुरासुराः ।	KK-01-07-067-034a
जज्ञिरे नृपशार्दूल लोकानां प्रभवस्तु सः ॥	KK-01-07-067-034c
त्वाष्ट्री तु सवितुर्भार्या वडवारूपधारिणी ।	KK-01-07-067-035a
असूयत महाभागा सान्तरिक्षेऽस्विनावुभौ ॥	KK-01-07-067-035c
द्वादशैवादितेः पुत्राः शक्रमुख्या नराधिप ।	KK-01-07-067-036a
तेषामवरजो विष्णुर्यत्र लोकाः प्रतिष्ठिताः ॥	KK-01-07-067-036c
त्रयस्त्रिंशत यत्येते देवास्तेषामहं तव ।	KK-01-07-067-037a
अन्वयं संप्रवक्ष्यामि पक्षैश्च कुलतो गणान् ॥	KK-01-07-067-037c
रुद्राणामपरः पक्षः साध्यानां मरुतां तथा ।	KK-01-07-067-038a
वसूनां भार्गवं विद्याद्विश्वेदेवांस्तथैव च ॥	KK-01-07-067-038c
वैनतेयस्तु गरुडो बलवानरुणस्तथा ।	KK-01-07-067-039a
बृहस्पतिश्च भगवानादित्येष्वेव गण्यते ॥	KK-01-07-067-039c
अश्विनौ गुह्यकान्विद्धि सर्वौषध्यस्तथा पशून् ।	KK-01-07-067-040a
एते देवगणा राजन्कीर्तितास्तेऽनुपूर्वशः ॥	KK-01-07-067-040c
यान्कीर्तयित्वा मनुजः सर्वपापैः प्रमुच्यते ।	KK-01-07-067-041a
ब्रह्मणो हृदयं भित्त्वा निःसृतो भगवान्भृगुः ॥	KK-01-07-067-041c
भृगोः पुत्रः कविर्विद्वाञ्छुक्रः कविसुतो ग्रहः ।	KK-01-07-067-042a
त्रैलोक्यप्राणयात्रार्थं वर्षावर्षे भयाभये ।	KK-01-07-067-042c
स्वयंभुवा नियुक्तः सन्भुवनं परिधावति ॥	KK-01-07-067-042e
योगाचार्यो महाबुद्धिर्दैत्यानामभवद्गुरुः ।	KK-01-07-067-043a
सुराणां चापि मेधावी ब्रह्मचारी यतव्रतः ॥	KK-01-07-067-043c
तस्मिन्नियुक्ते विधिना योगक्षेमाय भार्गवे ।	KK-01-07-067-044a
अन्यमुत्पादयामास पुत्रं भृगुरनिन्दितम् ॥	KK-01-07-067-044c
च्यवनं दीप्ततपसं धर्मात्मानं यशस्विनम् ।	KK-01-07-067-045a
यः स रोषाच्च्युतो गर्भान्मातुर्मोक्षाय भारत ॥	KK-01-07-067-045c
आरुषी तु मनोः कन्या तस्य पत्नी मनीषिणः ।	KK-01-07-067-046a
और्वस्तस्यां समभवदूरुं भित्त्वा महायशाः ॥	KK-01-07-067-046c
महातेजा महावीर्यो बाल एव गुणैर्युतः ।	KK-01-07-067-047a
ऋचीकस्तस्य पुत्रस्तु जमदग्निस्ततोऽभवत् ॥	KK-01-07-067-047c
जमदग्नेस्तु चत्वार आसन्पुत्रा महात्मनः ।	KK-01-07-067-048a
रामस्तेषां जघन्योऽभूदजघन्यैर्गुणैर्युतः ।	KK-01-07-067-048c
सर्वशस्त्रेषु कुशलः क्षत्रियान्तकरो वशी ॥	KK-01-07-067-048e
और्वस्यासीत्पुत्रशतं जमदग्निपुरोगमम् ।	KK-01-07-067-049a
तेषां पुत्रसहस्राणि बभूवुर्भुवि विस्तरः ॥	KK-01-07-067-049c
द्वौ पुत्रो ब्रह्मणस्त्वन्यौ ययोस्तिष्ठति लक्षणम् ।	KK-01-07-067-050a
लोके धाता विधाता च यौ स्थितौ मनुना सह ॥	KK-01-07-067-050c
तयोरेव स्वसा देवी लक्ष्मीः पद्मगृहा शुभा ।	KK-01-07-067-051a
तस्यास्तु मानसाः पुत्रास्तुरगा व्योमचारिणः ॥	KK-01-07-067-051c
वरुणस्य भार्या या ज्येष्ठा शुक्राद्देवी व्यजायत ।	KK-01-07-067-052a
तस्याः पुत्रं बलं विद्धि सुरां च सुरनन्दिनीम् ॥	KK-01-07-067-052c
प्रजानामन्नकामानामन्योन्यपरिभक्षणात् ।	KK-01-07-067-053a
अधर्मस्तत्र संजातः सर्वभूतविनाशकः ॥	KK-01-07-067-053c
तस्यापि निर्ऋतिर्भार्या नैर्ऋता येन राक्षसाः ।	KK-01-07-067-054a
घोरास्तस्यास्त्रयः पुत्राः पापकर्मरताः सदा ॥	KK-01-07-067-054c
भयो महाभयश्चैव मृत्युर्भूतान्तकस्तथा ।	KK-01-07-067-055a
न तस्य भार्या पुत्रो वा कश्चिदस्त्यन्तको हि सः ॥	KK-01-07-067-055c
काकीं श्येनीं तथा भासीं धृतराष्ट्रीं तथा शुकीम् ।	KK-01-07-067-056a
ताम्रा तु सुषुवे देवी पञ्चैता लोकविश्रुताः ॥	KK-01-07-067-056c
उलूकान्सुषुवे काकी श्येनी श्येनान्व्यजायत ।	KK-01-07-067-057a
भासी भासानजनयद्गृध्रांश्चैव जनाधिप ॥	KK-01-07-067-057c
धृतराष्ट्री तु हंसांश्च कलहंसांश्च सर्वशः ।	KK-01-07-067-058a
चक्रवाकांश्च भद्रा तु जनयामास सैव तु ॥	KK-01-07-067-058c
शुकी च जनयामास शुकानेव यशस्विनी ।	KK-01-07-067-059a
कल्याणगुणसंपन्ना सर्वलक्षणपूजिता ॥	KK-01-07-067-059c
नव क्रोधवशा नारीः प्रजज्ञे क्रोधसंभवाः ।	KK-01-07-067-060a
मृगी च मृगमन्दा च हरी भद्रमना अपि ॥	KK-01-07-067-060c
मातङ्गी त्वथ शार्दूली श्वेता सुरभिरेव च ।	KK-01-07-067-061a
सर्वलक्षणसंपन्ना सुरसा चैव भामिनी ॥	KK-01-07-067-061c
अपत्यं तु मृगाः सर्वे मृग्या नरवरोत्तम ।	KK-01-07-067-062a
ऋक्षाश्च मृगमन्दायाः सृमराश्च परंतप ॥	KK-01-07-067-062c
ततस्त्वैरावतं नागं जज्ञे भद्रमनाः सुतम् ।	KK-01-07-067-063a
ऐरावतः सुतस्तस्या देवनागो महागजः ॥	KK-01-07-067-063c
हर्याश्च हरयोऽपत्यं वानराश्च तरस्विनः ।	KK-01-07-067-064a
गोलाङ्गूलांश्च भद्रं ते हर्याः पुत्रान्प्रचक्षते ॥	KK-01-07-067-064c
प्रजज्ञे त्वथ शार्दूली सिंहान्व्याग्राननेकशः ।	KK-01-07-067-065a
द्वीपिनश्च महासत्वान्सर्वानेव न सशंयः ॥	KK-01-07-067-065c
मातङ्ग्यपि च मातङ्गानपत्यानि नराधिप ।	KK-01-07-067-066a
दिशां गजं तु श्वेताख्यं श्वेताऽजनयदाशुगम् ॥	KK-01-07-067-066c
तथा दुहितरौ राजन्सुरभिर्वै व्यजायत ।	KK-01-07-067-067a
रोहिणी चैव भद्रं ते गन्धर्वी तु यशस्विनी ॥	KK-01-07-067-067c
विमलामपि भद्रं ते अनलामपि भारत ।	KK-01-07-067-068a
रोहिण्यां जज्ञिरे गावो गन्धर्व्यां वाजिनः सुताः ॥	KK-01-07-067-068c
`इरायाः कन्यका जातास्तिस्रः कमललोचनाः ।	KK-01-07-067-069a
वनस्पतीनां वृक्षाणां वीरुधां चैव मातरः ॥	KK-01-07-067-069c
लतारुहे च द्वे प्रोक्ते वीरुधां चैव ताः स्मृताः ।	KK-01-07-067-070a
गृह्णन्ति ये विना पुष्पं फलानि तरवः पृथक् ॥	KK-01-07-067-070c
लतासुतास्ते विज्ञेयास्तानेवाहुर्वनस्पतीन् ।	KK-01-07-067-071a
पुष्पैः फलग्रहान्वृक्षान्रुहायाः प्रसवं विदुः ॥	KK-01-07-067-071c
लतागुल्मानि वृक्षाश्च त्वक्सारतृणजन्तवः ।	KK-01-07-067-072a
वीरुधो याः प्रजास्तस्यास्तत्र वंशः समाप्यते ॥	KK-01-07-067-072c
सप्तपिम्डफलान्वृक्षाननलापि व्यजायत ॥	KK-01-07-067-073ac
अनलायाः शुकी पुत्री कंकस्तु सुरसासुतः ।	KK-01-07-067-074a
अरुणस्य भार्या श्येनी तु वीर्यवन्तौ महाबलौ ॥	KK-01-07-067-074c
संपातिं जनयामास वीर्यवन्तं जटायुषम् ।	KK-01-07-067-075a
सुरसाऽजनयन्नागान्कद्रूः पुत्रांस्तु पन्नगान् ॥	KK-01-07-067-075c
द्वौ पुत्रौ विनतायास्तु विख्यातौ गरुडारुणौ ।	KK-01-07-067-076a
इत्येष सर्वभूतानां महतां मनुजाधिप ।	KK-01-07-067-076c
प्रभवः कीर्तितः सम्यङ्मया मतिमतां वर ॥	KK-01-07-067-076e
यं श्रुत्वा पुरुषः सम्यङ्मुक्तो भवति पाप्मनः ।	KK-01-07-067-077a
सर्वज्ञतां च लभते रतिमग्र्यां च विन्दति ॥ ॥	KK-01-07-067-077c
जनमेजय उवाच ।	KK-01-07-068-001
देवानां दानवानां च गन्धर्वोरगरक्षसाम् ।	KK-01-07-068-001a
सिंहव्याघ्रमृगाणां च पन्नगानां पतत्त्रिणाम् ॥	KK-01-07-068-001c
अन्येषां चैव भूतानां संभवं भगवन्नहम् ।	KK-01-07-068-002a
श्रोतुमिच्छामि तत्त्वेन मानुषेषु महात्मनाम् ।	KK-01-07-068-002c
जन्म कर्म च भूतानामेतेषामनुपूर्वशः ॥	KK-01-07-068-002e
वैशंपायन उवाच ।	KK-01-07-068-003
मानुषेषु मनुष्येन्द्र संभूता ये दिवौकसः ।	KK-01-07-068-003a
प्रथमं दानवाश्चैव तांस्ते वक्ष्यामि सर्वशः ॥	KK-01-07-068-003c
विप्रचित्तिरिति ख्यातो य आसीद्दानवर्षभः ।	KK-01-07-068-004a
जरासन्ध इति ख्यातः स आसीन्मनुजर्षभः ॥	KK-01-07-068-004c
दितेः पुत्रस्तु यो राजन्हिरण्यकशिपुः स्मृतः ।	KK-01-07-068-005a
स जज्ञे मानुषे लोके शिशुपालो नरर्षभः ॥	KK-01-07-068-005c
संह्लाद इति विख्यातः प्रह्लादस्यानुजस्तु यः ।	KK-01-07-068-006a
स शल्य इति विख्यातो जज्ञे वाहीकपुङ्गवः ॥	KK-01-07-068-006c
अनुह्लादस्तु तेजस्वी योऽभूत्ख्यातो जघन्यजः ।	KK-01-07-068-007a
धृष्टकेतुरिति ख्यातः स बभूव नरेश्वरः ॥	KK-01-07-068-007c
यस्तु राजञ्शिबिर्नाम दैतेयः परिकीर्तितः ।	KK-01-07-068-008a
द्रुम इत्यभिविख्यातः स आसीद्भुवि पार्थिवः ॥	KK-01-07-068-008c
बाष्कलो नाम यस्तेषामासीदसुरसत्तमः ।	KK-01-07-068-009a
भगदत्त इति ख्यातः सं जज्ञे पुरुषर्षभः ॥	KK-01-07-068-009c
अयःशिरा अश्वशिरा अयःशङ्कुश्च वीर्यवान् ।	KK-01-07-068-010a
तथा गगनमूर्धा च वेगवांश्चात्र पञ्चमः ॥	KK-01-07-068-010c
पञ्चैते जज्ञिरे राजन्वीर्यवन्तो महासुराः ।	KK-01-07-068-011a
केकयेषु महात्मानः पार्थिवर्षभसत्तमाः ।	KK-01-07-068-011c
केतुमानिति विख्यातो यस्ततोऽन्यःप्रतापवान् ॥	KK-01-07-068-011e
अमितौजा इति ख्यातः सोग्रकर्मा नराधिपः ।	KK-01-07-068-012a
स्वर्भानुरिति विख्यातः श्रीमान्यस्तु महासुरः ॥	KK-01-07-068-012c
उग्रसेन इति ख्यात उग्रकर्मा नराधिपः ।	KK-01-07-068-013a
यस्त्वश्व इति विख्यातः श्रीमानासीन्महासुरः ॥	KK-01-07-068-013c
अशोको नाम राजाऽभून्महावीर्योऽपराजितः ।	KK-01-07-068-014a
तस्मादवरजो यस्तु राजन्नश्वपतिः स्मृतः ॥	KK-01-07-068-014c
दैतेयः सोऽभवद्राजा हार्दिक्यो मनुजर्षभः ।	KK-01-07-068-015a
वृषपर्वेति विख्यातः श्रीमान्यस्तु महासुरः ॥	KK-01-07-068-015c
दीर्घप्रज्ञ इति ख्यातः पृथिव्यां सोऽभवन्नृपः ।	KK-01-07-068-016a
अजकस्त्ववरो राजन्य आसीद्वृषपर्वणः ॥	KK-01-07-068-016c
स शाल्व इति विख्यातः पृथिव्यामभवन्नृपः ।	KK-01-07-068-017a
अश्वग्रीव इति ख्यातः सत्ववान्यो महासुरः ॥	KK-01-07-068-017c
रोचमान इति ख्यातः पृथिव्यां कोऽभवन्नृपः ।	KK-01-07-068-018a
सूक्ष्मस्तु मतिमान्राजन्कीर्तिमान्यः प्रकीर्तितः ॥	KK-01-07-068-018c
बृहद्रथ इति ख्यातः क्षितावासीत्स पार्थिवः ।	KK-01-07-068-019a
तुहुण्ड इति विख्यातो य आसीदसुरोत्तमः ॥	KK-01-07-068-019c
सेनाबिन्दुरिति ख्यातः स बूभव नराधिपः ।	KK-01-07-068-020a
इषुमान्नाम यस्तेषामसुराणां बलाधिकः ॥	KK-01-07-068-020c
नग्नजिन्नाम राजासीद्भुवि विख्यातविक्रमः ।	KK-01-07-068-021a
एकचक्र इति ख्यात आसीद्यस्तु महासुरः ॥	KK-01-07-068-021c
प्रतिविन्घ्य इति ख्यातो बभूव प्रथितः क्षितौ ।	KK-01-07-068-022a
विरूपाक्षस्तु दैतेयश्चित्रयोधी महासुरः ॥	KK-01-07-068-022c
चित्रधर्मेति विख्यातः क्षितावासीत्स पार्थिवः ।	KK-01-07-068-023a
हरस्त्वरिहरो वीर आसीद्यो दानवोत्तमः ॥	KK-01-07-068-023c
सुबाहुरिति विख्यातः श्रीमानासीत्स पार्थिवः ।	KK-01-07-068-024a
अहरस्तु महातेजाः शत्रुपक्षक्षयंकरः ॥	KK-01-07-068-024c
बाह्लिको नाम राजा स बभूव प्रथितः क्षितौ ।	KK-01-07-068-025a
निचन्द्रश्चन्द्रवक्त्रस्तु य आसीदसुरोत्तमः ॥	KK-01-07-068-025c
मुञ्जकेश इति ख्यातः श्रीमानासीत्स पार्थिवः ।	KK-01-07-068-026a
निकुम्भस्त्वजितः संख्ये महामतिरजायत ॥	KK-01-07-068-026c
भूमौ भूमिपतिश्रेष्ठो देवाधिप इति स्मृतः ।	KK-01-07-068-027a
शरभो नाम यस्तेषां दैतेयानां महासुरः ॥	KK-01-07-068-027c
पौरवो नाम राजर्षिः स बभूव नरोत्तमः ।	KK-01-07-068-028a
कुपटस्तु महावीर्यः श्रीमान्राजन्महासुरः ॥	KK-01-07-068-028c
सुपार्श्व इति विख्यातः क्षितौ जज्ञे महीपतिः ।	KK-01-07-068-029a
कपटस्तु राजन्राजर्षिः क्षितौ जज्ञे महासुरः ॥	KK-01-07-068-029c
पार्वतेय इति ख्यातः काञ्चनाचलसन्निभः ।	KK-01-07-068-030a
द्वितीयः शलभस्तेषामसुराणां बभूव ह ॥	KK-01-07-068-030c
प्रह्लादो नाम बाह्लीकः स बभूव नराधिपः ।	KK-01-07-068-031a
चन्द्रस्तु दितिजश्रेष्ठो लोके ताराधिपोपमः ॥	KK-01-07-068-031c
चन्द्रवर्मेति विख्यातः काम्बोजानां नराधिपः ।	KK-01-07-068-032a
अर्क इत्यभिविख्यातो यस्तु दानवपुङ्गवः ॥	KK-01-07-068-032c
ऋषिको नाम राजर्षिर्बभूव नृपसत्तमः ।	KK-01-07-068-033a
मृतपा इति विख्यातो य आसीदसुरोत्तमः ॥	KK-01-07-068-033c
पश्चिमानूपकं विद्धि तं नृपं नृपसत्तम ।	KK-01-07-068-034a
गविष्ठस्तु महातेजा यः प्रख्यातो महासुरः ॥	KK-01-07-068-034c
द्रुमसेन इति ख्यातः पृथिव्यां सोऽभवन्नृपः ।	KK-01-07-068-035a
मयूर इति विख्यातः श्रीमान्यस्तु महासुरः ॥	KK-01-07-068-035c
स विश्व इति विख्यातो बभूव पृथिवीपतिः ।	KK-01-07-068-036a
सुपर्ण इति विख्यातस्तस्मादवरजस्तु यः ॥	KK-01-07-068-036c
कालकीर्तिरिति ख्यातः पृथिव्यां सोऽभवन्नृपः ।	KK-01-07-068-037a
चन्द्रहन्तेति यस्तेषां कीर्तितः प्रवरोऽसुरः ॥	KK-01-07-068-037c
शुनको नाम राजर्षिः स बभूव नराधिपः ।	KK-01-07-068-038a
विनाशनस्तु चन्द्रस्य य आख्यातो महासुरः ॥	KK-01-07-068-038c
जानकिर्नाम विख्यातः सोऽभवन्मनुजाधिपः ।	KK-01-07-068-039a
दीर्घजिह्वस्तु कौरव्य य उक्तो दानवर्षभः ॥	KK-01-07-068-039c
काशिराजः स विख्यातः पृथिव्यां पृथिवीपते ।	KK-01-07-068-040a
रहं तु सुषुवे यं तु सिंहिकार्केन्दुमर्दनम् ।	KK-01-07-068-040c
स क्राथ इति विख्यातो बभूव मनुजाधिपः ॥	KK-01-07-068-040e
दनायुषस्तु पुत्राणां चतुर्णां प्रवरोऽसुरः ।	KK-01-07-068-041a
विक्षरो नाम तेजस्वी वसुमित्रो नृपः स्मृतः ॥	KK-01-07-068-041c
द्वितीयो विक्षराद्यस्तु नराधिप महासुरः ।	KK-01-07-068-042a
पाण्ड्यराष्ट्राधिप इति विख्यातः सोऽभवन्नृपः ॥	KK-01-07-068-042c
बली वीर इति ख्यातो यस्त्वासीदसुरोत्तमः ।	KK-01-07-068-043a
पौण्ड्रमात्स्यक इत्येवं बभूव स नराधिपः ॥	KK-01-07-068-043c
वृत्र इत्यभिविख्यातो यस्तु राजन्महासुरः ।	KK-01-07-068-044a
मणिमान्नाम राजर्षिः स बभूव नराधिपः ॥	KK-01-07-068-044c
क्रोधहन्तेति यस्तस्य बभूवावरजोऽसुरः ।	KK-01-07-068-045a
दण्ड इत्यभिविख्यातः स आसीन्नृपतिः क्षितौ ॥	KK-01-07-068-045c
क्रोधवर्धन इत्येवं यस्त्वन्यः परिकीर्तितः ।	KK-01-07-068-046a
दण्डधार इति ख्यातः सोऽभवन्मनुजर्षभः ॥	KK-01-07-068-046c
कालेयानां तु ये पुत्रास्तेषामष्टौ नराधिपाः ।	KK-01-07-068-047a
जज्ञिरे राजशार्दूल शार्दूलसमविक्रमाः ॥	KK-01-07-068-047c
मगधेषु जयत्सेनस्तेषामासीत्स पार्थिवः ।	KK-01-07-068-048a
अष्टानां प्रवरस्तेषां कालेयानां महासुरः ॥	KK-01-07-068-048c
द्वितीयस्तु ततस्तेषां श्रीमान्हरिहयोपमः ।	KK-01-07-068-049a
अपराजित इत्येवं स बभूव नराधिपः ॥	KK-01-07-068-049c
तृतीयस्तु महातेजा महामायो महासुरः ।	KK-01-07-068-050a
निषादाधिपतिर्जज्ञे भुवि भीमपराक्रमः ॥	KK-01-07-068-050c
तेषामन्यतमो यस्तु चतुर्थः परिकीर्तितः ।	KK-01-07-068-051a
श्रेणिमानिति विख्यातः क्षितौ राजर्षिसत्तमः ॥	KK-01-07-068-051c
पञ्चमस्त्वभवत्तेषां प्रवरो यो महासुरः ।	KK-01-07-068-052a
महौजा इति विख्यातो बभूवेह परन्दपः ॥	KK-01-07-068-052c
षष्ठस्तु मतिमान्यो वै तेषामासीन्महासुरः ।	KK-01-07-068-053a
अभीरुरिति विख्यातः क्षितौ राजर्षिसत्तमः ॥	KK-01-07-068-053c
समुद्रसेनस्तु नृपस्तेषामेवाभवद्गणात् ।	KK-01-07-068-054a
विश्रुतः सागरान्तायां क्षितौ धर्मार्थतत्त्ववित् ॥	KK-01-07-068-054c
बृहन्नामाष्टमस्तेषां कालेयानां नराधिप ।	KK-01-07-068-055a
बभूव राजा धर्मात्मा सर्वभूतहिते रतः ॥	KK-01-07-068-055c
कुक्षिस्तु राजन्विख्यातो दानवानां महाबलः ।	KK-01-07-068-056a
पार्वतीय इति ख्यातः काञ्चनाचलसन्निभः ॥	KK-01-07-068-056c
क्रथनश्च महावीर्यः श्रीमान्राजा महासुरः ।	KK-01-07-068-057a
सूर्याक्ष इति विख्यातः क्षितौ जज्ञे महीपतिः ॥	KK-01-07-068-057c
असुराणां तु यः सकूर्यः श्रीमांश्चैव महासुरः ।	KK-01-07-068-058a
दरदो नाम बाह्लीको वरः सर्वमहीक्षिताम् ॥	KK-01-07-068-058c
गणः क्रोधवशो नाम यस्ते राजन्प्रकीर्तितः ।	KK-01-07-068-059a
ततः संजज्ञिरे वीराः क्षिताविह नराधिपाः ॥	KK-01-07-068-059c
मद्रकः कर्णवेष्टश्च सिद्धार्थः कीटकस्तथा ।	KK-01-07-068-060a
सुवीरश्च सुबाहुश्च महावीरोऽथ बाह्लिकः ॥	KK-01-07-068-060c
क्रथो विचित्रः सुरथः श्रीमान्नीलश्च भूमिपः ।	KK-01-07-068-061a
चीरवासाश्च कौरव्य भूमिपालश्च नामतः ॥	KK-01-07-068-061c
दन्तवक्त्रश्च नामासीद्दुर्जयश्चैव दानवः ।	KK-01-07-068-062a
रुक्मी च नृपशार्दूलो राजा च जनमेजयः ॥	KK-01-07-068-062c
आषाढो वायुवेगश्च भूरितेजास्तथैव च ।	KK-01-07-068-063a
एकलव्यः सुमित्रश्च वाटधानोऽथ गोमुखः ॥	KK-01-07-068-063c
कारूषकाश्च राजानः क्षेमधूर्तिस्तथैव च ।	KK-01-07-068-064a
श्रुतायुरुद्वहश्चैव बृहत्सेनस्तथैव च ॥	KK-01-07-068-064c
क्षेमोग्रतीर्थः कुहरः कलिङ्गेषु नराधिपः ।	KK-01-07-068-065a
मतिमांश्च मनुष्येन्द्र ईश्वरश्चेति विश्रुतः ॥	KK-01-07-068-065c
गणात्क्रोधवशादेष राजपूगोऽभवत्क्षितौ ।	KK-01-07-068-066a
जातः पुरा महाभागो महाकीर्तिर्महाबलः ॥	KK-01-07-068-066c
कालनेमिरिति ख्यातो दानवानां महाबलः ।	KK-01-07-068-067a
स कंस इति विख्यात उग्रसेनसुतो बली ॥	KK-01-07-068-067c
यस्त्वासीद्देवको नाम देवराजसमद्युतिः ।	KK-01-07-068-068a
स गन्धर्वपतिर्मुख्यः क्षितौ जज्ञे नराधिपः ॥	KK-01-07-068-068c
बृहस्पतेर्बृहत्कीर्तेर्देवर्षेर्विद्धि भारत ।	KK-01-07-068-069a
अशाद्द्रोणं समुत्पन्नं भारद्वाजमयोनिजम् ॥	KK-01-07-068-069c
धन्विनां नृपशार्दूल यः सर्वास्त्रविदुत्तमः ।	KK-01-07-068-070a
महाकीर्तिर्महातेजाः स जज्ञे मनुजेश्वर ॥	KK-01-07-068-070c
धनुर्वेदे च वेदे च यं तं वेदविदो विदुः ।	KK-01-07-068-071a
वरिष्ठं चित्रकर्माणं द्रोणं स्वकुलवर्धनम् ॥	KK-01-07-068-071c
महादेवान्तकाभ्यां च कामात्क्रोधाच्च भारत ।	KK-01-07-068-072a
एकत्वमुपसंपद्य जज्ञे शूरः परन्तपः ॥	KK-01-07-068-072c
अश्वत्थामा महावीर्यः शत्रुपक्षभयावहः ।	KK-01-07-068-073a
वीरः कमलपत्राक्षः क्षितावासीन्नराधिपः ॥	KK-01-07-068-073c
जज्ञिरे वसवस्त्वष्टौ गङ्गायां शन्तनोः सुताः ।	KK-01-07-068-074a
वसिष्ठस्य च शापेन नियोगाद्वासवस्य च ॥	KK-01-07-068-074c
तेषामवरजो भीष्मः कुरूणामभयङ्करः ।	KK-01-07-068-075a
मतिमान्वेदविद्वाग्मी शत्रुपक्षक्षयङ्करः ॥	KK-01-07-068-075c
जामदग्न्येन रामेण सर्वास्त्रविदुषां वरः ।	KK-01-07-068-076a
योऽप्युध्यत महातेजा भार्गवेण महात्मना ॥	KK-01-07-068-076c
यस्तु राजन्कृपो नाम ब्रह्मर्षिरभवत्क्षितौ ।	KK-01-07-068-077a
रुद्राणां तु गणाद्विद्धि संभूतमतिपौरुषम् ॥	KK-01-07-068-077c
शकुनिर्नाम यस्त्वासीद्राजा लोके महारथः ।	KK-01-07-068-078a
द्वापरं विद्धि तं राजन्संभूतमरिमर्दनम् ॥	KK-01-07-068-078c
सात्यकिः सत्यसन्धश्च योऽसौ वृष्णिकुलोद्वहः ।	KK-01-07-068-079a
पक्षात्स जज्ञे मरुतां देवानामरिमर्दनः ॥	KK-01-07-068-079c
द्रुपदश्चैव राजर्षिस्तत एवाभवद्गणात् ।	KK-01-07-068-080a
मानुषे नृप लोकेऽस्मिन्सर्वशस्त्रभृतां वरः ॥	KK-01-07-068-080c
ततश्च कृतवर्माणं विद्धि राजञ्जनाधिपम् ।	KK-01-07-068-081a
तमप्रतिमकर्माणं क्षत्रियर्षभसत्तमम् ॥	KK-01-07-068-081c
मरुतां तु गणाद्विद्धि संजातमरिमर्दनम् ।	KK-01-07-068-082a
विराटं नाम राजानं परराष्ट्रप्रतापनम् ॥	KK-01-07-068-082c 
अरिष्टायास्तु यः पुत्रो हंस इत्यभिविश्रुतः ।	KK-01-07-068-083a
स गन्धर्वपतिर्जज्ञे कुरुवंशविवर्धनः ॥	KK-01-07-068-083c
धृतराष्ट्र इति ख्यातः कृष्णद्वैपायनात्मजः ।	KK-01-07-068-084a
दीर्घबाहुर्महातेजाः प्रज्ञाचक्षुर्नराधिपः ॥	KK-01-07-068-084c
मातुर्दोषादृषेः कोपादन्ध एव व्यजायत ॥	KK-01-07-068-084e
मरुतां तु गणाद्वीरः सर्वशस्त्रभृतां वरः ।	KK-01-07-068-085a
पाण्डुर्जज्ञे महाबाहुस्तव पूर्वपितामहः ।'	KK-01-07-068-085c
तस्यैवावरजो भ्राता महासत्वो महाबलः ॥	KK-01-07-068-085e
धर्मात्तु सुमहाभागं पुत्रं पुत्रवतां वरम् ।	KK-01-07-068-086a
विदुरं विद्धि तं लोके जातं बुद्धिमतां वरम् ॥	KK-01-07-068-086c
कलेरंशस्तु संजज्ञे भुवि दुर्योधनो नृपः ।	KK-01-07-068-087a
दुर्बद्धिर्दुर्मतिश्चैव कुरूणामयशस्करः ॥	KK-01-07-068-087c
जगतो यस्तु सर्वस्य विद्विष्टः कलिपूरुषः ।	KK-01-07-068-088a
यः सर्वां घातयामास पृथिवीं पृथिवीपते ॥	KK-01-07-068-088c
उद्दीपितं येन वैरं भूतान्तकरणं महत् ।	KK-01-07-068-089a
पौलस्त्या भ्रातरश्चास्य जज्ञिरे मनुजेष्विह ॥	KK-01-07-068-089c
शतं दुःशासनादीनां सर्वेषां क्रूरकर्मणाम् ।	KK-01-07-068-090a
दुर्मुखो दुःसहश्चैव ये चान्ये नानुकीर्तिताः ॥	KK-01-07-068-090c
दुर्योधनसहायास्ते पौलस्त्या भरतर्षभ ।	KK-01-07-068-091a
वैश्यापुत्रो युयुत्सुश्च धार्तराष्ट्रः शताधिकः ॥	KK-01-07-068-091c
जनमेजय उवाच ।	KK-01-07-068-092
ज्येष्ठानुज्येष्ठतामेषां नामधेयानि वा विभो ।	KK-01-07-068-092a
धृतराष्ट्रस्य पुत्राणामानुपूर्व्येण कीर्तय ॥	KK-01-07-068-092c
वैशंपायन उवाच ।	KK-01-07-068-093
दुर्योधनो युयुत्सुश्च राजन्दुःशासनस्तथा ।	KK-01-07-068-093a
दुःसहो दुःशलश्चैव दुर्मुखश्च तथापरः ॥	KK-01-07-068-093c
विविंशतिर्विकर्णश्च जलसन्धः सुलोचनः ।	KK-01-07-068-094a
विन्दानुविन्दौ दुर्धर्षः सुबाहुर्दुष्प्रधर्षणः ॥	KK-01-07-068-094c
दुर्मर्षणो दुर्मुखश्च दुष्कर्णः कर्ण एव च ।	KK-01-07-068-095a
चत्रोपचित्रौ चित्राक्षश्चारुचित्राङ्गदश्च ह ॥	KK-01-07-068-095c
दुर्मदो दुष्प्रहर्षश्च विवित्सुर्विकटः समः ।	KK-01-07-068-096a
ऊर्णनाभः पद्मनाभस्तथा नन्दोपनन्दकौ ॥	KK-01-07-068-096c
सेनापतिः सुषेणश्च कुण्डोदरमहोदरौ ।	KK-01-07-068-097a
चित्रबाहुश्चित्रवर्मा सुवर्मा दुर्विरोचनः ॥	KK-01-07-068-097c
अयोबाहुर्महाबाहुश्चित्रचापसुकुण्डलौ ।	KK-01-07-068-098a
भीमवेगो भीमबलो बलाकी भीमविक्रमः ॥	KK-01-07-068-098c
उग्रायुधो भीमशरः कनकायुर्दृढायुधः ।	KK-01-07-068-099a
दृढवर्मा दृढक्षत्रः सोमकीर्तिरनूदरः ॥	KK-01-07-068-099c
जरासन्धो दृढसन्धः सत्यसन्धः सहस्रवाक् ।	KK-01-07-068-100a
उग्रश्रवा उग्रसेनः क्षेममूर्तिस्तथैव च ॥	KK-01-07-068-100c
अपराजितः पण्डितको विशालाक्षो दुराधनः ॥	KK-01-07-068-101ac
दृढहस्तः सुहस्तश्च वातवेगसुवर्चसौ ।	KK-01-07-068-102a
आदित्यकेतुर्बह्वाशी नागदत्तानुयायिनौ ॥	KK-01-07-068-102c
कवाची निषङ्गी दण्डी दण्डधारो धनुर्ग्रहः ।	KK-01-07-068-103a
उग्रो भीमरथो वीरो वीरबाहुरलोलुपः ॥	KK-01-07-068-103c
अभयो रौद्रकर्मा च तथा दृढरथश्च यः ।	KK-01-07-068-104a
अनाधृष्यः कुम्डभेदी विरावी दीर्घलोचनः ॥	KK-01-07-068-104c
दीर्घबाहुर्महाबाहुर्व्यूढोरुः कनकाङ्गदः ।	KK-01-07-068-105a
कुण्डजश्चित्रकश्चैव दुःशला च शताधिका ॥	KK-01-07-068-105c
वैश्यापुत्रो युयुत्सुश्च धार्तराष्ट्रः शताधिकः ।	KK-01-07-068-106a
एतदेकशतं राजन्कन्या चैका प्रकीर्तिता ॥	KK-01-07-068-106c
नामधेयानुपूर्व्या च ज्येष्ठानुज्येष्ठतां विदुः ।	KK-01-07-068-107a
सर्वे त्वतिरथाः शूराः सर्वे युद्धविशारदाः ॥	KK-01-07-068-107c
सर्वे वेदविदश्चैव राजञ्शास्त्रे च परागाः ।	KK-01-07-068-108a
सर्वे सङ्घ्रामविद्यासु विद्याभिजनशोभिनः ॥	KK-01-07-068-108c
सर्वेषामनुरूपाश्च कृता दारा महीपते ।	KK-01-07-068-109a
दुःशलां समये राजसिन्धुराजाय कौरवः ॥	KK-01-07-068-109c
जयद्रथाय प्रददौ सौबलानुमते तदा ।	KK-01-07-068-110a
धर्मस्यांशं तु राजानं विद्धि राजन्युधिष्ठिरम् ॥	KK-01-07-068-110c
भीमसेनं तु वातस्य देवराजस्य चार्जुनम् ।	KK-01-07-068-111a
अश्विनोस्तु तथैवांशौ रूपेणाप्रतिमौ भुवि ॥	KK-01-07-068-111c
नकुलः सहदेवश्च सर्वभूतमनोहरौ ।	KK-01-07-068-112a
स्युवर्चा इति ख्यातः सोमपुत्रः प्रतापवान् ॥	KK-01-07-068-112c
सोऽभिमन्युर्बृहत्कीर्तिरर्जुनस्य सुतोऽभवत् ।	KK-01-07-068-113a
यस्यावतरणे राजन्सुरान्सोमोऽब्रवीदिदम् ॥	KK-01-07-068-113c
नाहं दद्यां प्रियं पुत्रं मम प्राणैर्गरीयसम् ।	KK-01-07-068-114a
समयः क्रियतामेष न शक्यमतिवर्तितुम् ॥	KK-01-07-068-114c
सुरकार्यं हि नः कार्यमसुराणां क्षितौ वधः ।	KK-01-07-068-115a
तत्र यास्यत्ययं वर्चा न च स्थास्यति वै चिरम् ॥	KK-01-07-068-115c
ऐन्द्रिर्नरस्तु भविता यस्य नारायणः सखा ।	KK-01-07-068-116a
सोर्जुनेत्यभिविख्यातः पाण्डोः पुत्रः प्रतापवान् ॥	KK-01-07-068-116c
तस्यायं भविता पुत्रो बालो भुवि महारथः ।	KK-01-07-068-117a
ततः षोडशवर्षाणि स्थास्यत्यमरसत्तमाः ॥	KK-01-07-068-117c
अस्य षोडशवर्षस्य स सङ्ग्रामो भविष्यति ।	KK-01-07-068-118a
यत्रांशा वः करिष्यन्ति कर्म वीरनिषूदनम् ॥	KK-01-07-068-118c
नरनारायणाभ्यां तु स सङ्ग्रामो विनाकृतः ।	KK-01-07-068-119a
चक्रव्यूहं समास्थाय योधयिष्यन्ति वःसुराः ॥	KK-01-07-068-119c
विमुखाञ्छात्रवान्सर्वान्कारयिष्यति मे सुतः ।	KK-01-07-068-120a
बालः प्रविश्य च व्यूहमभेद्यं विचरिष्यति ॥	KK-01-07-068-120c
महारथानां वीराणां कदनं च करिष्यति ।	KK-01-07-068-121a
सर्वेषामेव शत्रूणां चतुर्थांशं नयिष्यति ॥	KK-01-07-068-121c
दिनार्धेन महाबाहुः प्रेतराजपुरं प्रति ।	KK-01-07-068-122a
ततो महारथैर्वीरैः समेत्य बहुशो रणे ॥	KK-01-07-068-122c
दिनक्षये महाबाहुर्मया भूयः समेष्यति ।	KK-01-07-068-123a
एकं वंशकरं पुत्रं वीरं वै जनयिष्यति ॥	KK-01-07-068-123c
प्रनष्टं भारतं वंशं स भूयो धारयिष्यति ।	KK-01-07-068-124a
वैशंपायन उवाच ।	KK-01-07-068-124
एतत्सोमवचः श्रुत्वा तथास्त्विति दिवौकसः ॥	KK-01-07-068-124c
प्रत्यूचुः सहिताः सर्वे ताराधिपमपूजयन् ।	KK-01-07-068-125a
एवं ते कथितं राजंस्तव जन्म पितुः पितुः ॥	KK-01-07-068-125c
अग्नेर्भागं तु विद्धि त्वं धृष्टद्युम्नं महारथण् ।	KK-01-07-068-126a
शिखण्डिनमथो राजंस्त्रीपूर्वं विद्धि राक्षसम् ॥	KK-01-07-068-126c
द्रौपदेयाश्च ये पञ्च बभूवुर्भरतर्षभ ।	KK-01-07-068-127a
विश्वान्देवगणान्विद्धि संजातान्भरतर्षभ ॥	KK-01-07-068-127c
प्रतिविन्ध्यः सुतसोमः श्रुतकीर्तिस्तथापरः ।	KK-01-07-068-128a
नाकुलिस्तु शतानीकः श्रुतसेनश्च वीर्यवान् ॥	KK-01-07-068-128c
शूरो नाम यदुश्रेष्ठो वसुदेवपिताऽभवत् ।	KK-01-07-068-129a
तस्य कन्या पृथा नाम रूपेणासदृशी भुवि ।	KK-01-07-068-129c
पितुः स्वस्रीयपुत्राय सोऽनपत्याय वीर्यवान् ।	KK-01-07-068-130a
अग्रमग्रे प्रतिज्ञाय स्वस्यापत्यस्य वै तदा ॥	KK-01-07-068-130c
अग्रजातेति तां कन्यां शूरोऽनुग्रहकाङ्क्षया ।	KK-01-07-068-131a
अददत्कुन्तिभोजाय स तां दुहितरं तदा ॥	KK-01-07-068-131c
सा नियुक्ता पितुर्गेहे ब्राह्मणातिथिपूजने ।	KK-01-07-068-132a
उग्रं पर्यचरद्धोरं ब्राह्मणं संशितव्रतम् ॥	KK-01-07-068-132c
निकूढनिश्चयं धर्मे यं तं दुर्वाससं विदुः ।	KK-01-07-068-133a
समुग्रं शंसितात्मानं सर्वयत्नैरतोषयत् ॥	KK-01-07-068-133c
तुष्टोऽभिचारसंयुक्तमाचचक्षे यथाविधि ।	KK-01-07-068-134a
उवाच चैनां भगवान्प्रीतोऽस्मि सुभगे तव ॥	KK-01-07-068-134c
यं यं देवं त्वमेतेन मन्त्रेणावाहयिष्यसि ।	KK-01-07-068-135a
तस्य तस्य प्रसादात्त्वं देवि पुत्राञ्जनिष्यसि ॥	KK-01-07-068-135c
एवमुक्ता च सा बाला तदा कौतूहलान्विता ।	KK-01-07-068-136a
कन्या सती देवमर्कमाजुहाव यशस्विनी ॥	KK-01-07-068-136c
प्रकाशकर्ता भगवांस्तस्यां गर्भं दधौ तदा ।	KK-01-07-068-137a
अजीजनत्सुतं चास्यां सर्वशस्त्रभृतांवरम् ॥	KK-01-07-068-137c
सकुण्डलं सकवचं देवगर्भं श्रियान्वितम् ।	KK-01-07-068-138a
दिवाकरसमं दीप्त्या चारुसर्वाङ्गभूषितम् ॥	KK-01-07-068-138c
निगूहमाना जातं वै बन्धुपक्षभयात्तदा ।	KK-01-07-068-139a
उत्ससर्ज जले कुन्ती तं कुमारं यशस्विनम् ॥	KK-01-07-068-139c
तमुत्सृष्टं जले गर्भं राधाभर्ता महायशाः ।	KK-01-07-068-140a
राधायाः कल्पयामास पुत्रं सोऽधिरथस्तदा ॥	KK-01-07-068-140c
चक्रतुर्नामधेयं च तस्य बालस्य तावुभौ ।	KK-01-07-068-141a
दंपती वसुषेणेति दिक्षु सर्वासु विश्रुतम् ॥	KK-01-07-068-141c
संवर्धमानो बलवान्सर्वास्त्रेषूत्तमोऽभवत् ।	KK-01-07-068-142a
वेदाङ्गानि च सर्वाणि जजाप जपतां वरः ॥	KK-01-07-068-142c
यस्मिन्काले जपन्नास्ते धीमान्सत्यपराक्रमः ।	KK-01-07-068-143a
नादेयं ब्राह्मणेष्वासीत्तस्मिन्काले महात्मनः ॥	KK-01-07-068-143c
तमिन्द्रो ब्राह्मणो भूत्वा पुत्रार्थे भूतभावनः ।	KK-01-07-068-144a
ययाचे कुण्डले वीरं कवचं च सहाङ्गजम् ॥	KK-01-07-068-144c
उत्कृत्य कर्णो ह्यददत्कवचं कुण्डले तथा ॥	KK-01-07-068-145a
शक्तिं शक्रो ददौ तस्मै विस्मितश्चेदमब्रवीत् ॥	KK-01-07-068-145c
देवासुरमनुष्याणां गन्धर्वोरगरक्षसाम् ।	KK-01-07-068-146a
यस्मिन्क्षेप्स्यसि दुर्धर्ष स एको न भविष्यति ॥	KK-01-07-068-146c
वैशंपायन उवाच ।	KK-01-07-068-147
पुरा नाम च तस्यासीद्वसुषेण इति क्षितौ ।	KK-01-07-068-147a
ततो वैकर्तनः कर्णः कर्मणा तेन सोऽभवत् ॥	KK-01-07-068-147c
आमुक्तकवचो वीरो यस्तु जज्ञे महायशाः ।	KK-01-07-068-148a
स कर्ण इति विख्यातः पृथायाः प्रथमः सुतः ॥	KK-01-07-068-148c
स तु सूतकुले वीरो ववृधे राजसत्तम ।	KK-01-07-068-149a
कर्णं नरवरश्रेष्ठं सर्वशस्त्रभृतां वरम् ॥	KK-01-07-068-149c
दुर्योधनस्य सचिवं मित्रं शत्रुविनाशनम् ।	KK-01-07-068-150a
दिवाकरस्य तं विद्धि राजन्नंशमनुत्तमम् ॥	KK-01-07-068-150c
यस्तु नारायणो नाम देवदेवः सनातनः ।	KK-01-07-068-151a
तस्यांशो मानुषेष्वासीद्वासुदेवः प्रतापवान् ॥	KK-01-07-068-151c
शेषस्यांशश्च नागस्य बलदेवो महाबलः ।	KK-01-07-068-152a
सनत्कुमारं प्रद्युम्नं विद्धि राजन्महौजसम् ॥	KK-01-07-068-152c
एवमन्ये मनुष्येन्द्रा बहवोंशा दिवौकसाम् ।	KK-01-07-068-153a
जज्ञिरे वसुदेवस्य कुले कुलविवर्धनाः ॥	KK-01-07-068-153c
गणस्त्वप्सरसां यो वै मया राजन्प्रकीर्तितः ।	KK-01-07-068-154a
तस्य भागः क्षितौ जज्ञे नियोगाद्वासवस्य ह ॥	KK-01-07-068-154c
तानि षोडशदेवीनां सहस्राणि नराधिप ।	KK-01-07-068-155a
बभूवुर्मानुषे लोके वासुदेवपरिग्रहः ॥	KK-01-07-068-155c
श्रियस्तु भागः संजज्ञे रत्यर्थं पृथिवीतले ।	KK-01-07-068-156a
[भीष्मकस्य कुले साध्वी रुक्मिणी नाम नामतः ॥	KK-01-07-068-156c
द्रौपदी त्वथ संजज्ञे शची भागादनिन्दिता ।]	KK-01-07-068-157a
द्रुपदस्य कुले जाता वेदिमध्यादनिन्दिता ॥	KK-01-07-068-157c
नातिह्रस्वा न महती नीलोत्पलसुगन्धिनी ।	KK-01-07-068-158a
पद्मायताक्षी सुश्रोणी स्वसिताञ्चितमूर्धजा ॥	KK-01-07-068-158c
सर्वलक्षणसंपन्ना वैदूर्यमणिसंनिभा ।	KK-01-07-068-159a
पञ्चानां पुरुषेन्द्राणां चित्तप्रमथनी रहः ॥	KK-01-07-068-159c
सिद्धिर्धृतिश्च ये देव्यौ पञ्चानां मातरौ तु ते ।	KK-01-07-068-160a
कुन्ती माद्री च जज्ञाते मतिस्तु कुबलात्मजा ॥	KK-01-07-068-160c
इति देवासुराणां ते गन्धर्वाप्सरसां तथा ।	KK-01-07-068-161a
अंशावतरणं राजन्राक्षसानां च कीर्तितम् ॥	KK-01-07-068-161c
ये पृथिव्यां समुद्भूता राजानो युद्धदुर्मदाः ।	KK-01-07-068-162a
महात्मानो यदूनां च ये जाता विपुले कुले ॥	KK-01-07-068-162c
ब्राह्मणाः क्षत्रिया वैश्या मया ते परिकीर्तिताः ।	KK-01-07-068-163a
धन्यं यशस्यं पुत्रीयमायुष्यं विजयावहम् ॥	KK-01-07-068-163c
इदमंशावतरणं श्रोतव्यमनसूयता ।	KK-01-07-068-164a
अंशावतरणं श्रुत्वा देवगन्धर्वरक्षसाम् ॥	KK-01-07-068-164c
प्रभवाप्ययवित्प्राज्ञो न कृच्छ्रेष्ववसीदति ॥ ॥	KK-01-07-068-165ac
	
जनमेजय उवाच ।	KK-01-07-069-001
त्वत्तः श्रुतमिदं ब्रह्मन्देवदानवरक्षसाम् ।	KK-01-07-069-001a
अंशावतरणं सम्यग्गन्धर्वाप्सरसां तथा ॥	KK-01-07-069-001c
इमं तु भूय इच्छामि कुरूणां वंशमादितः ।	KK-01-07-069-002a
कथ्यमानं त्वया विप्र विप्रर्षिगणसन्निधौ ॥	KK-01-07-069-002c
वैशंपायन उवाच ।	KK-01-07-069-003
धर्मार्थकामसहितं राजर्षीणां प्रकीर्तितम् ।	KK-01-07-069-003a
पवित्रं कीर्त्यमानं मे निबोधेदं मनीषिणाम् ॥	KK-01-07-069-003c
प्रजापतेस्तु दक्षस्य मनोर्वैवस्वतस्य च ।	KK-01-07-069-004a
भरतस्य कुरोः पूरोराजमीढस्य चानघ ॥	KK-01-07-069-004c
यादवानामिमं वंशं कौरवाणां च सर्वशः ।	KK-01-07-069-005a
तथैव भरतानां च पुण्यं स्वस्त्ययनं महत् ॥	KK-01-07-069-005c
धन्यं यशस्यमायुष्यं कीर्तयिष्यामि तेऽनघ ।	KK-01-07-069-006a
तेजोभिरुदिताः सर्वे महर्षिसमतेजसः ॥	KK-01-07-069-006c
दश प्राचेतसः पुत्राः सन्तः पुण्यजनाः स्मृताः ।	KK-01-07-069-007a
मुखजेनाग्निना यैस्ते पूर्वं दग्धा महौजसः ॥	KK-01-07-069-007c
तेभ्यः प्राचेतसो जज्ञे दक्षो दक्षादिमाः प्रजाः ।	KK-01-07-069-008a
संभूताः पुरुषव्याघ्र स हि लोकपितामहः ॥	KK-01-07-069-008c
वीरिण्या सह सङ्गम्य दक्षः प्राचेतसो मुनिः ।	KK-01-07-069-009a
आत्मतुल्यानजनयत्सहस्रं संशितव्रतान् ॥	KK-01-07-069-009c
सहस्रसङ्ख्यानसंभूतान्दक्षपुत्रांश्च नारदः ।	KK-01-07-069-010a
मोक्षमध्यापयामास साङ्ख्यज्ञानमनुत्तमम् ॥	KK-01-07-069-010c
नाशार्थं योजयामास दिगन्तज्ञानकर्मसु' ।	KK-01-07-069-011a
ततः पञ्चाशतं कन्या पुत्रिका अभिसन्दधे ।	KK-01-07-069-011c
प्रजापतिः प्रजा दक्षः सिसृक्षुर्जनमेजय ॥	KK-01-07-069-011e
ददौ दश स धर्माय कश्यपाय त्रयोदश ।	KK-01-07-069-012a
कालस्य नयने युक्ताः सप्तविंशतिमिन्दवे ॥	KK-01-07-069-012c
त्रयोदशानां पत्नीनां या तु दाक्षायणी वरा ।	KK-01-07-069-013a
मारीचः कश्यपस्त्वस्यामादित्यान्समजीजनत् ॥	KK-01-07-069-013c
इन्द्रादीन्वीर्यसंपन्नान्विवस्वन्तमथापि च ।	KK-01-07-069-014a
विवस्वतः सुतो जज्ञे यमो वैवस्वतः प्रभुः ॥	KK-01-07-069-014c
`मार्ताण्डस्य यमी चापि सुता राजन्नजायत' ।	KK-01-07-069-015a
मार्तण्डस्य मनुर्धीमानजायत सुतः प्रभुः ॥	KK-01-07-069-015c
धर्मात्मा स मनुर्धीमान्यत्र वंशः प्रतिष्ठितः ।	KK-01-07-069-016a
मनोर्वंशो मानवानां ततोऽयं प्रथितोऽभवत् ॥	KK-01-07-069-016c
ब्रह्मक्षत्रादयस्तस्मान्मनोर्जातास्तु मानवाः ।	KK-01-07-069-017a
ततोऽभवन्महाराज ब्रह्म क्षत्रेण सङ्गतम् ॥	KK-01-07-069-017c
ब्राह्मणा मानवास्तेषां साङ्गं वेदमदारयन् ।	KK-01-07-069-018a
वेनं धृष्णुं नरिष्यन्तं नाभागेक्ष्वाकुमेव च ॥	KK-01-07-069-018c
कारूषमथ शर्यातिं तथा चैवाष्टमीमिलाम् ।	KK-01-07-069-019a
पृष्टध्रं नवमं प्राहुः क्षत्रधर्मपरायणम् ॥	KK-01-07-069-019c
नाभागारिष्टदशमान्मनोः पुत्रान्प्रचक्षते ।	KK-01-07-069-020a
पञ्चाशत्तु मनोः पुत्रास्तथैवान्येऽभवन्क्षितौ ॥	KK-01-07-069-020c
अन्योन्यभेदात्ते सर्वे विनेशुरिति नः श्रुतम् ।	KK-01-07-069-021a
पुरूरवास्ततो विद्वानिलायां समपद्यत ॥	KK-01-07-069-021c
सा वै तस्याभवन्माता पिता चैवेति नः श्रुतम् ।	KK-01-07-069-022a
त्रयोदश समुद्रस्य द्वीपानश्नन्पुरूरवाः ॥	KK-01-07-069-022c
अमानुषैर्वृतः सत्वैर्मानुषः सन्महायशाः ।	KK-01-07-069-023a
विप्रैः स विग्रहं चक्रे वीर्योन्मत्तः पुरूरवाः ॥	KK-01-07-069-023c
जहार च स विप्राणां रत्नान्युत्क्रोशतामपि ।	KK-01-07-069-024a
सनत्कुमारस्तं राजन्ब्रह्मलोकादुपेत्य ह ॥	KK-01-07-069-024c
अनुदर्शं ततश्चक्रे प्रत्यगृह्णान्न चाप्यसौ ।	KK-01-07-069-025a
ततो महर्षिभिः क्रुद्धैः सद्यः शप्तो व्यनश्यत ॥	KK-01-07-069-025c
लोभान्वितो बलमदान्नष्टसंज्ञो नराधिपः ।	KK-01-07-069-026a
स हि गन्धर्वलोकस्थानुर्वश्या सहितो विराट् ॥	KK-01-07-069-026c
आनिनाय क्रियार्थेऽग्नीन्यथावद्विहितांस्त्रिधा ।	KK-01-07-069-027a
षट् सुता जज्ञिरे चैलादायुर्धीमानमावसुः ॥	KK-01-07-069-027c
दृढायुश्च वनायुश्च शतायुश्चोर्वशीसुताः ।	KK-01-07-069-028a
नहुषं वृद्धशर्माणं रजिं गयमनेनसम् ॥	KK-01-07-069-028c
स्वर्भानवी सुतानेतानायोः पुत्रान्प्रचक्षते ।	KK-01-07-069-029a
आयुषो नहुषः पुत्रो धीमान्सत्यपराक्रमः ॥	KK-01-07-069-029c
राज्यं शशास सुमहद्धर्मेण पृथिवीपते ।	KK-01-07-069-030a
पितॄन्देवानृषीन्विप्रान्गन्धर्वोरगराक्षसान् ॥	KK-01-07-069-030c
नहुषः पालयामास ब्रह्मक्षत्रमथो विशः ।	KK-01-07-069-031a
स हत्वा दस्युसंघातानृषीन्करमदापयत् ॥	KK-01-07-069-031c
पशुवच्चैव तान्पृष्ठे वाहयामास वीर्यवान् ।	KK-01-07-069-032a
कारयामास चेन्द्रत्वमभिभूय दिवौकसः ॥	KK-01-07-069-032c
तेजसा तपसा चैव विक्रमेणौजसा तथा ।`	KK-01-07-069-033a
विश्लिष्टो नहुषः शप्तः सद्यो ह्यजगरोऽभवत्' ।	KK-01-07-069-033c
यतिं ययातिं संयातिमायातिमयतिं ध्रुवम् ॥	KK-01-07-069-033e
नहुषो जनयामास षट् सुतान्प्रियवादिनः ।	KK-01-07-069-034a
यतिस्तु योगमास्थाय ब्रह्मीभूतोऽभवन्मुनिः ॥	KK-01-07-069-034c
ययातिर्नाहुषः सम्राडासीत्सत्यपराक्रमः ।	KK-01-07-069-035a
स पालयामास महीमीजे च बहुभिर्मखैः ॥	KK-01-07-069-035c
अतिभक्त्या पितॄनर्चन्देवांश्च प्रयतः सदा ।	KK-01-07-069-036a
अन्वगृह्णात्प्रजाः सर्वा ययातिरपराजितः ॥	KK-01-07-069-036c
तस्य पुत्रा महेष्वासाः सर्वैः समुदिता गुणैः ।	KK-01-07-069-037a
देवयान्यां महाराज शर्मिष्ठायां च जज्ञिरे ॥	KK-01-07-069-037c
देवयान्यामजायेतां यदुस्तुर्वसुरेव च ।	KK-01-07-069-038a
द्रुह्युश्चानुश्च पूरुश्च शर्मिष्ठायां च जज्ञिरे ॥	KK-01-07-069-038c
स शाश्वतीः समा राजन्प्रजा धर्मेण पालयन् ।	KK-01-07-069-039a
जरामार्च्छन्महाघोरां नाहुषो रूपनाशिनीम् ॥	KK-01-07-069-039c
जराऽभिभूतः पुत्रान्स राजा वचनमब्रवीत् ।	KK-01-07-069-040a
यदुं पूरुं तुर्वसुं च द्रुह्युं चानुं च भारत ॥	KK-01-07-069-040c
यौवनेन चरन्कामान्युवा युवतिभिः सह ।	KK-01-07-069-041a
बिहर्तुमहमिच्छामि साह्यं कुरुत पुत्रकाः ॥	KK-01-07-069-041c
तं पुत्रो दैवयानेयः पूर्वजो वाक्यमब्रवीत् ।	KK-01-07-069-042a
किं कार्यं भवतः कार्यमस्माकं यौवनेन ते ॥	KK-01-07-069-042c
ययातिरब्रवीत्तं वै जरा मे प्रतिगृह्यताम् ।	KK-01-07-069-043a
यौवनेन त्वदीयेन चरेयं विषयानहम् ॥	KK-01-07-069-043c
यजतो दीर्घसत्रैर्मे शापाच्चोशनसो मुनेः ।	KK-01-07-069-044a
कामार्थः परिहीणोऽयं तप्येयं तेन पुत्रकाः ॥	KK-01-07-069-044c
मामकेन शरीरेण राज्यमेकः प्रशास्तु वः ।	KK-01-07-069-045a
अहं तन्वाऽभिनवया युवा काममवाप्नुयाम् ॥	KK-01-07-069-045c
वैशंपायन उवाच ।	KK-01-07-069-046
ते न तस्य प्रत्यगृह्णन्यदुप्रभृतयो जराम् ।	KK-01-07-069-046a
तमब्रवीत्ततः पूरुः कनीयान्सत्यविक्रमः ॥	KK-01-07-069-046c
राजंश्चराभिनवया तन्वा यौवनगोचरः ।	KK-01-07-069-047a
अहं जरां समादाय राज्ये स्थास्यामि तेज्ञया ॥	KK-01-07-069-047c
एवमुक्तः स राजर्षिस्तपोवीर्यसमाश्रयात् ।	KK-01-07-069-048a
संचारयामास जरां तदा पुत्रे महात्मनि ॥	KK-01-07-069-048c
पौरवेणाथ वयसा राजा यौवनमास्थितः ।	KK-01-07-069-049a
यायातेनापि वयसा राज्यं पूरुरकारयत् ॥	KK-01-07-069-049c
ततो वर्षसहस्राणि ययातिरपराजितः ।	KK-01-07-069-050a
स्थितः स नृपशार्दूलः शार्दूलसमविक्रमः ॥	KK-01-07-069-050c
ययातिरपि पत्नीभ्यां दीर्घकालं विहृत्य च ।	KK-01-07-069-051a
विश्वाच्या सहितो रेमे पुनश्चैत्ररथे वने ॥	KK-01-07-069-051c
नाध्यगच्छत्तदा तृप्तिं कामानां स महायशाः ।	KK-01-07-069-052a
अवेत्य मनसा राजन्निमां गाथां तदा जगौ ॥	KK-01-07-069-052c
न जातु कामः कामानामुपभोगेन शाम्यति ।	KK-01-07-069-053a
इविषा कृष्णवर्त्मेव भूय एवाभिवर्धते ॥	KK-01-07-069-053c
यत्पृथिव्यां व्रीहियवं हिरण्यं पशवः स्त्रियः ।	KK-01-07-069-054a
नालमेकस्य तत्सर्वमिति मत्वा शमं व्रजेत् ॥	KK-01-07-069-054c
यदा न कुरुते पापं सर्वभूतेषु कर्हिचित् ।	KK-01-07-069-055a
कर्मणा मनसा वाचा ब्रह्म संपद्यते तदा ॥	KK-01-07-069-055c
न बिभेति यदा चायं यदा चास्मान्न बिभ्यति ।	KK-01-07-069-056a
यदा नेच्छति न द्वेष्टि ब्रह्म संपद्यते तदा ॥	KK-01-07-069-056c
इत्यवेक्ष्य महाप्राज्ञः कामानां फल्गुतां नृप ।	KK-01-07-069-057a
समाधाय मनो बुद्ध्या प्रत्यगृह्णाज्जरां सुतात् ॥	KK-01-07-069-057c
ततो वर्षसहस्रान्ते ययातिरपराजितः ।	KK-01-07-069-058a
'दत्वा च यौवनं राजा पूरुं राज्येऽभिषिच्य च ।	KK-01-07-069-058c
अतृप्त एव कामानां पूरुं पुत्रमुवाच ह ॥	KK-01-07-069-058e
त्वया दायादवानस्मि त्वं मे वंशकरः सुतः ।	KK-01-07-069-059a
पौरवो वंश इति ते ख्यातिं लोके गमिष्यति ॥	KK-01-07-069-059c
वैशंपायन उवाच ।	KK-01-07-069-060
ततः स नृपशार्दूल पूरुं राज्येऽभिषिच्य च ।	KK-01-07-069-060a
ततः सुचरितं कृत्वा भृगुतुङ्गे महातपाः ॥	KK-01-07-069-060c
कालेन महता पश्चात्कालधर्ममुपेयिवान् ।	KK-01-07-069-061a
कारयित्वा त्वनशनं सदारः स्वर्गमाप्तवान् ॥ ॥	KK-01-07-069-061c
	
जनमेजय उवाच ।	KK-01-07-070-001
ययातिः पूर्वजोऽस्माकं दशमो यः प्रजापतेः ।	KK-01-07-070-001a
कथं स शुक्रतनयां लेभे परमदुर्लभाम् ॥	KK-01-07-070-001c
एतदिच्छाम्यहं श्रोतुं विस्तरेण तपोधन ।	KK-01-07-070-002a
आनुपूर्व्या च मे शंस राज्ञो वंशकरान्पृथक् ॥	KK-01-07-070-002c
वैशंपायन उवाच ।	KK-01-07-070-003
ययातिरासीन्नृपतिर्देवराजसमद्युतिः ।	KK-01-07-070-003a
तं शुक्रवृषपर्वाणौ वव्राते वै यथा पुरा ॥	KK-01-07-070-003c
तत्तेऽहं संप्रवक्ष्यामि पृच्छते जनमेजय ।	KK-01-07-070-004a
देवयान्याश्च संयोगं ययातेर्नाहुषस्य च ॥	KK-01-07-070-004c
सुराणामसुराणां च समजायत वै मिथः ।	KK-01-07-070-005a
ऐश्वर्यं प्रति संघर्षस्त्रैलोक्ये सचराचरे ॥	KK-01-07-070-005c
जिगीषया ततो देवा वव्रिरेऽङ्गिरसं मुनिम् ।	KK-01-07-070-006a
पौरोहित्येन याज्यार्थे काव्यं तूशनसं परे ॥	KK-01-07-070-006c
ब्राह्मणौ तावुभौ नित्यमन्योन्यस्पर्धिनौ भृशम् ।	KK-01-07-070-007a
तत्र देवा निजघ्नुर्यान्दानवान्युधि संगतान् ॥	KK-01-07-070-007c
तान्पुनर्जीवयामास काव्यो विद्याबलाश्रयात् ।	KK-01-07-070-008a
ततस्ते पुनरुत्थाय योधयांचक्रिरे सुरान् ॥	KK-01-07-070-008c
असुरास्तु निजघ्नुर्यान्सुरान्समरमूर्धनि ।	KK-01-07-070-009a
न तान्सञ्जीवयामास बृहस्पतिरुदारधीः ॥	KK-01-07-070-009c
न हि वेद स तां विद्यां यां काव्योवेत्ति वीर्यवान् ।	KK-01-07-070-010a
सञ्जीविनीं ततो देवा विषादमगमन्परम् ॥	KK-01-07-070-010c
ते तु देवा भयोद्विग्नाः काव्यादुशनसस्तदा ।	KK-01-07-070-011a
ऊचुः कचमुपागम्य ज्येष्ठं पुत्रं बृहस्पतेः ॥	KK-01-07-070-011c
भजमानान्भजस्वास्मान्कुरु नः साह्यमुत्तमम् ।	KK-01-07-070-012a
या सा विद्या निवसति ब्राह्मणेऽमिततेजसि ॥	KK-01-07-070-012c
शुक्रे तामाहर क्षिप्रं भागभाङ्गो भविष्यसि ।	KK-01-07-070-013a
वृषपर्वसमीपे हि शक्यो द्रष्टुं त्वया द्विजः ॥	KK-01-07-070-013c
रक्षते दानवांस्तत्र न स रक्षत्यदानवान् ।	KK-01-07-070-014a
तमाराधयितुं शक्तो भवान्पूर्ववयाः कविम् ॥	KK-01-07-070-014c
देवयानीं च दयितां सुतां तस्य महात्मनः ।	KK-01-07-070-015a
त्वमाराधयितुं शक्तो नान्यः कश्चन विद्यते ॥	KK-01-07-070-015c
शीलदाक्षिण्यमाधुर्यैराचारेण दमेन च ।	KK-01-07-070-016a
देवयान्यां हि तुष्टायां विद्यां तां प्राप्स्यसि ध्रुवम् ॥	KK-01-07-070-016c
वैशंपायन उवाच ।	KK-01-07-070-017
तथेत्युक्त्वा ततः प्रायाद्बृहस्पतिसुतः कचः ।	KK-01-07-070-017a
तदाऽभिपूजितो देवैः समीपे वृषपर्वणः ॥	KK-01-07-070-017c
स गत्वा त्वरितो राजन्देवैः संप्रेषितः कचः ।	KK-01-07-070-018a
असुरेन्द्रपुरे शुक्रं दृष्ट्वा वाक्यमुवाच ह ॥	KK-01-07-070-018c
ऋषेरङ्गिरसः पौत्रं पुत्रं साक्षाद्बृहस्पतेः ।	KK-01-07-070-019a
नाम्ना कच इति ख्यातं शिष्यं गृह्णात् मां भवान् ॥	KK-01-07-070-019c
ब्रह्मचर्यं चरिष्यामि त्वय्यहं परमं गुरौ ।	KK-01-07-070-020a
अनुमन्यस्व मां ब्रह्मन्सहस्रं परिवत्सरान् ॥	KK-01-07-070-020c
शुक्र उवाच ।	KK-01-07-070-021
कच सुस्वागतं तेऽस्तु प्रतिगृह्णामि ते वचः ।	KK-01-07-070-021a
अर्चयिष्येऽहमर्च्यं त्वामर्चितोऽस्तु बृहस्पतिः ॥	KK-01-07-070-021c
वैशंपायन उवाच ।	KK-01-07-070-022
कचस्तु तं तथेत्युक्त्वा प्रतिजग्राह तद्व्रतम् ।	KK-01-07-070-022a
आदिष्टं कविपुत्रेण शुक्रेणोशनसा स्वयम् ॥	KK-01-07-070-022c
व्रतस्य प्राप्तकालं स यथोक्तं प्रत्यगृह्णत ।	KK-01-07-070-023a
आराधयन्नुपाध्यायं देवयानीं च भारत ॥	KK-01-07-070-023c
नित्यमाराधयिष्यंस्तां युवा यौवनगां मुनिः ।	KK-01-07-070-024a
गायन्नृत्यन्वादयंश्च देवयानीमतोषयत् ॥	KK-01-07-070-024c
स शीलयन्देवयानीं कन्यां संप्राप्तयौवनाम् ।	KK-01-07-070-025a
पुष्पैः फलैः प्रेषणैश्च तोषयामास भारत ॥	KK-01-07-070-025c
देवयान्यपि तं विप्रं नियमव्रतधारिणम् ।	KK-01-07-070-026a
गायन्ती च ललन्ती च रहः पर्यचरत्तथा ॥	KK-01-07-070-026c
गायन्तं चैव शुल्कं च दातारं प्रियवादिनम् ।	KK-01-07-070-027a
नार्यो नरं कामयन्ते रूपिणं स्रग्विणं तथा ॥'	KK-01-07-070-027c
पञ्चवर्षशतान्येवं कचस्य चरतो व्रतम् ।	KK-01-07-070-028a
तत्रातीयुरथो बुद्ध्वा दानवास्तं ततः कचम् ॥	KK-01-07-070-028c
गा रक्षन्तं वने दृष्ट्वा रहस्येकममर्षिताः ।	KK-01-07-070-029a
जघ्नुर्बृहस्पतेर्द्वेषाद्विद्यारक्षार्थमेव च ॥	KK-01-07-070-029c
हत्वा शालावृकेभ्यश्च प्रायच्छँल्लवशः कृतम् ।	KK-01-07-070-030a
ततो गावो निवृत्तास्ता अगोपाः स्वं निवेशनम् ॥	KK-01-07-070-030c
सा दृष्ट्वा रहिता गाश्च कचेनाभ्यागता वनात् ।	KK-01-07-070-031a
उवाच वचनं काले देवयान्यथ भारत ॥	KK-01-07-070-031c
देवयान्युवाच ।	KK-01-07-070-032
आहुतं चाग्निहोत्रं ते सूर्यश्चास्तं गतः प्रभो ।	KK-01-07-070-032a
अगोपाश्चागता गावः कचस्तात न दृश्यते ॥	KK-01-07-070-032c
व्यक्तं हतो मृतो वापि कचस्तात भविष्यति ।	KK-01-07-070-033a
तं विना न च जीवेयमिति सत्यं ब्रवीमि ते ॥	KK-01-07-070-033c
शुक्र उवाच ।	KK-01-07-070-034
अयमेहीति संशब्द्य मृतं संजीवयाम्यहम् ।	KK-01-07-070-034a
वैशंपायन उवाच ।	KK-01-07-070-035
ततः संजीविनीं विद्यां प्रयुज्य कचमाह्वयत् ॥	KK-01-07-070-034c
भित्त्वा भित्त्वा शरीराणि वृकाणां स विनिर्गतः ।	KK-01-07-070-035a
आहूतः प्रादुरभवत्कचो हृष्टोऽथ विद्यया ॥	KK-01-07-070-035c
कस्माच्चिरायितोऽसीति पृष्टस्तामाह भार्गवीम् ।	KK-01-07-070-036a
कच उवाच ।	KK-01-07-070-036
समिधश्च कुशादीनि काष्ठभारं च भामिनि ॥	KK-01-07-070-036c
गृहीत्वा श्रमभारार्तो वटवृक्षं समाश्रितः ।	KK-01-07-070-037a
गावश्च सहिताः सर्वा वृक्षच्छायामुपाश्रिताः ॥	KK-01-07-070-037c
असुरास्तत्र मां दृष्ट्वा कस्त्वमित्यभ्यचोदयन् ।	KK-01-07-070-038a
बृहस्पतिसुतश्चाहं कच इत्यभिविश्रुतः ॥	KK-01-07-070-038c
इत्युक्तमात्रे मां हत्वा पेषीकृत्वा तु दानवाः ।	KK-01-07-070-039a
दत्त्वा शालावृकेभ्यस्तु सुखं जग्मुः स्वमालयं ॥	KK-01-07-070-039c
आहूतो विद्यया भद्रे भार्गवेण महात्मना ।	KK-01-07-070-040a
त्वत्समीपमिहायातः कथंचित्प्राप्तजीवितः ॥	KK-01-07-070-040c
हतोऽहमिति चाचख्यौ पृष्टो ब्राह्मणकन्यया ।	KK-01-07-070-041a
स पुनर्देवयान्योक्तः पुष्पाण्याहर मे द्विज ॥	KK-01-07-070-041c
वनं ययौ कचो विप्रो ददृशुर्दानवाश्च तम् ।	KK-01-07-070-042a
पुनस्तं पेषयित्वा तु समुद्राम्भस्यमिश्रयन् ॥	KK-01-07-070-042c
चिरं गतं पुनः कन्या पित्रे तं संन्यवेदयत् ।	KK-01-07-070-043a
विप्रेण पुनराहूतो विद्यया गुरुदेहजः ।	KK-01-07-070-043c
पुनरावृत्य तद्वृत्तं न्यवेदयत तद्यथा ॥	KK-01-07-070-043e
ततस्तृतीयं हत्वा तं दग्ध्वा कृत्वा च चूर्णशः ।	KK-01-07-070-044a
प्रायच्छन्ब्राह्मणायैव सुरायामसुरास्तथा ॥	KK-01-07-070-044c
अपिबत्सुरया सार्धं कचभस्म भृगूद्वहः ।	KK-01-07-070-045a
सा सायन्तनवेलायामगोपा गाः समागताः ॥	KK-01-07-070-045c
देवयानी शङ्कमाना दृष्ट्वा पितरमब्रवीत् ।	KK-01-07-070-046a
पुष्पाहारः प्रेषणकृत्कचस्तात न दृश्यते ॥	KK-01-07-070-046c
व्यक्तं हतो मृतो वापि कचस्तात भविष्यति ।	KK-01-07-070-047a
तं विना न च जीवेयं कचं सत्यं ब्रवीमि ते ॥	KK-01-07-070-047c
वैशंपायन उवाच ।	KK-01-07-070-048
श्रुत्वा पुत्रीवचः काव्यो मन्त्रेणाहूतवान्कचम् ।	KK-01-07-070-048a
ज्ञात्वा बहिष्ठमज्ञात्वा स्वकुक्षिस्थं कचं नृप' ॥	KK-01-07-070-048c
शुक्र उवाच ।	KK-01-07-070-049
बृहस्पतेः सुतः पुत्रि कचः प्रेतगतिं गतः ।	KK-01-07-070-049a
विद्यया जीवितोऽप्येवं हन्यते करवाम किम् ॥	KK-01-07-070-049c
मैवं शुचो मा रुद देवयानिन त्वादृशी मर्त्यमनुप्रशोचते ।	KK-01-07-070-050a
यस्यास्तव ब्रह्म च ब्राह्मणाश्चसेन्द्रा देवा वसवोऽथाश्विनौ च ॥	KK-01-07-070-050c
सुरद्विषश्चैव जगच्च सर्व-मुपस्थाने सन्नमन्ति प्रभावात् ।	KK-01-07-070-051a
अशक्योऽसौ जीवयितुं द्विजातिःसंजीवितो वध्यते चैव भूयः ॥	KK-01-07-070-051c
देवयान्युवाच ।	KK-01-07-070-052
यस्याङ्गिरा वृद्धतमः पितामहोबृहस्पतिश्चापि पिता तपोनिधिः ।	KK-01-07-070-052a
ऋषेः पुत्रं तमथो वापि पौत्रंकथं न शोचेयमहं न रुद्याम् ॥	KK-01-07-070-052c
स ब्रह्मचारी च तपोधनश्चसदोत्थितः कर्मसु चैव दक्षः ।	KK-01-07-070-053a
कचस्य मार्गं प्रतिपत्स्ये न भोक्ष्येप्रियो हि मे तात कचोऽभिरूपः ॥	KK-01-07-070-053c
शुक्र उवाच ।	KK-01-07-070-054
असंशयं मामसुरा द्विषन्तिये शिष्यं मेऽनागसं सूदयन्ति ।	KK-01-07-070-054a
अब्राह्मणं कर्तुमिच्छ्ति रौद्रा-स्ते मां यथा व्यभिचरन्ति नित्यम् ।	KK-01-07-070-054c
अप्यस्य पापस्य भवेदिहान्तःकं ब्रह्महत्या न दहेदपीन्द्रम् ॥	KK-01-07-070-054e
वैशंपायन उवाच ।	KK-01-07-070-055
संचोदितो देवयान्या महर्षिः पुनराह्वयत् ।	KK-01-07-070-055a
संरम्भेणैव काव्यो हि बृहस्पतिसुतं कचम् ॥	KK-01-07-070-055c
कचोऽपि राजन्स महानुभावोविद्याबलाल्लब्धमतिर्महात्मा ।'	KK-01-07-070-056a
गुरोर्हि भीतो विद्यया चोपहूतः ।	KK-01-07-070-056c
शनैर्वाक्यं जठरे व्याजहार ॥	KK-01-07-070-056e
प्रसीद भगवन्मह्यं कचोऽहमभिवादये ।	KK-01-07-070-057a
यथा बहुमतः पुत्रस्तथा मन्यतु मां भवान् ॥'	KK-01-07-070-057c
वैशंपायन उवाच ।	KK-01-07-070-058
तमब्रवीत्केन पथोपनीत-स्त्वं चोदरे तिष्ठसि ब्रूहि विप्र ।	KK-01-07-070-058a
अस्मिन्मुहूर्ते ह्यसुरान्विनाश्यगच्छामि देवानहमद्य विप्र ॥	KK-01-07-070-058c
कच उवाच ।	KK-01-07-070-059
तव प्रसादान्न जहाति मां स्मृतिःस्मरामि सर्वं यच्च यथा च वृत्तम् ।	KK-01-07-070-059a
नत्वेवं स्यात्तपसः संक्षयो मेततः क्लेशं घोरमिमं सहामि ॥	KK-01-07-070-059c
असुरैः सुरायां भवतोऽस्मि दत्तोहत्वा दग्ध्वा चूर्णयित्वा च काव्य ।	KK-01-07-070-060a
ब्राह्मीं मायां चासुरीं विप्र मायांत्वयि स्थिते कथमेवातिवर्तेत् ॥	KK-01-07-070-060c
शुक्र उवाच ।	KK-01-07-070-061
किं ते प्रियं करवाण्यद्य वत्सेवधेन मे जीवितं स्यात्कचस्य ।	KK-01-07-070-061a
नान्यत्र कुक्षेर्मम भेदनेनदृश्येत्कचो मद्गतो देवयानि ॥	KK-01-07-070-061c
देवयान्युवाच ।	KK-01-07-070-062
द्वौ मां शोकावग्निकल्पौ दहेतांकचस्य नाशस्तव चैवोपघातः ।	KK-01-07-070-062a
कचस्य नाशे मम शर्म नास्तितवोपघाते जीवितुं नास्मि शक्ता ॥	KK-01-07-070-062c
शुक्र उवाच ।	KK-01-07-070-063
संसिद्धरूपोऽसि बृहस्पतेः सुतयत्त्वां भक्तं भजते देवयानी ।	KK-01-07-070-063a
विद्यामिमां प्राप्नुहि जीवनीं त्वंन चेदिन्द्रः कचरूपी त्वमद्य ॥	KK-01-07-070-063c
न निवर्तेत्पुनर्जीवन्कश्चिदन्यो ममोदरात् ।	KK-01-07-070-064a
ब्राह्मणं वर्जयित्वैकं तस्माद्विद्यामवाप्नुहि ॥	KK-01-07-070-064c
पुत्रो भूत्वा भावय भावितो मा-मस्मद्देहादुपनिष्क्रम्य तात ।	KK-01-07-070-065a
समीक्षेथा धर्मवतीमवेक्षांगुरोः सकाशात्प्राप्य विद्यां सविद्यः ॥	KK-01-07-070-065c
वैशंपायन उवाच ।	KK-01-07-070-066
गुरोः सकाशात्समवाप्य विद्यांभित्त्वा कुक्षिं निर्विचक्राम विप्रः ।	KK-01-07-070-066a
कचोऽभिरूपस्तत्क्षणाद्ब्राह्मणस्यशुक्लात्यये पौर्णमास्यामिवेन्दुः ॥	KK-01-07-070-066c
दृष्ट्वा च तं पतितं ब्रह्मराशि-मुत्थापयामास मृतं कचोऽपि ।	KK-01-07-070-067a
विद्यां सिद्धां तामवाप्याभिवाद्यततः कचस्तं गुरुमित्युवाच ॥	KK-01-07-070-067c
यः श्रोत्रयोरमृतं सन्निषिञ्चे-द्विद्यामविद्यस्य यथा त्वमार्यः ।	KK-01-07-070-068a
तं मन्येऽहं पितरं मातरं चतस्मै न द्रुह्येत्कृतमस्य जानन् ॥	KK-01-07-070-068c
ऋतस्य दातारमनुत्तमस्यनिधिं निधीनामपि लब्धविद्याः ।	KK-01-07-070-069a
ये नाद्रियन्ते गुरुमर्चनीयंपापाँल्लोकांस्ते व्रजन्त्यप्रतिष्ठाः ॥	KK-01-07-070-069c
वैशंपायन उवाच ।	KK-01-07-070-070
सुरापानाद्वञ्चनां प्राप्य विद्वा-न्संज्ञानाशं चैव महातिघोरम् ।	KK-01-07-070-070a
दृष्ट्वा कचं चापि तथाभिरूपंपीतं तदा सुरया मोहितेन ॥	KK-01-07-070-070c
समन्युरुत्थाय महानुभाव-स्तदोशना विप्रहितं चिकीर्षुः ।	KK-01-07-070-071a
सुरापानं प्रति संजातमन्युःकाव्यः स्वयं वाक्यमिदं जगाद ॥	KK-01-07-070-071c
यो ब्राह्मणोऽद्यप्रभृतीह कश्चि-न्मोहात्सुरां पास्यति मन्दबुद्धिः ।	KK-01-07-070-072a
अपेतधर्मा ब्र्हमहा चैव स स्या-दस्मिंल्लोके गर्हितः स्यात्परे च ॥	KK-01-07-070-072c
मया चैतां विप्रधर्मोक्तिसीमांमर्यादां वै स्थापितां सर्वलोके ।	KK-01-07-070-073a
सन्तो विप्राः शुश्रुवांसो गुरूणांदेवा लोकाश्चोपशृण्वन्तु सर्वे ॥	KK-01-07-070-073c
वैशंपायन उवाच ।	KK-01-07-070-074
इतीदमुक्त्वा स महानुभाव-स्तपोनिधीनां निधिरप्रमेयः ।	KK-01-07-070-074a
तान्दानवान्दैवविमूढबुद्धी-निदं समाहूय वचोऽभ्युवाच ॥	KK-01-07-070-074c
आचक्षे वो दानवा बालिशाः स्थसिद्धः कचो वत्स्यति मत्सकाशे ।	KK-01-07-070-075a
सञ्जीविनीं प्राप्य विद्यां महात्मातुल्यप्रभावो ब्राह्मणो ब्रह्मभूतः ॥	KK-01-07-070-075c
योऽकार्षीद्दुष्करं कर्म देवानां कारणात्कचः ।	KK-01-07-070-076a
न तत्किर्तिर्जरां गच्छेद्याज्ञीयश्च भविष्यति ॥	KK-01-07-070-076c
वैशंपायन उवाच ।'	KK-01-07-070-077
एतावदुक्त्वा वचनं विरराम स भार्गवः ।	KK-01-07-070-077a
दानवा विस्मयाविष्टाः प्रययुः स्वं निवेशनम् ॥	KK-01-07-070-077c
गुरोरुष्य सकाशे तु दश वर्षशतानि सः ।	KK-01-07-070-078a
अनुज्ञातः कचो गन्तुमियेष त्रिदशालयम् ॥ ॥	KK-01-07-070-078c
	
वैशंपायन उवाच ।	KK-01-07-071-001
समावृतव्रतं तं तु विसृष्टं गुरुणा कचम् ।	KK-01-07-071-001a
प्रस्थितं त्रिदशावासं देवयान्यब्रवीदिदम् ॥	KK-01-07-071-001c
ऋषेरङ्गिरसः पौत्र वृत्तेनाभिजनेन च ।	KK-01-07-071-002a
भ्राजसे विद्यया चैव तपसा च दमेन च ॥	KK-01-07-071-002c
ऋषिर्यथाङ्गिरा मान्यः पितुर्मम महायशाः ।	KK-01-07-071-003a
तथा मान्यश्च पूज्यश्च मम भूयो बृहस्पतिः ॥	KK-01-07-071-003c
एवं ज्ञात्वा विजानीहि यद्ब्रवीमि तपोधन ।	KK-01-07-071-004a
व्रतस्थे नियमोपेते यथा वर्ताम्यहं त्वयि ॥	KK-01-07-071-004c
स समावृतविद्यो मां भक्तां भजितुमर्हसि ।	KK-01-07-071-005a
गृहाण पाणिं विधिवन्मम मन्त्रपुरस्कृतम् ॥	KK-01-07-071-005c
कच उवाच ।	KK-01-07-071-006
पूज्यो मान्यश्च भगवान्यथा तव पिता मम ।	KK-01-07-071-006a
तथा त्वमनवद्याङ्गि पूजनीयतरा मम ॥	KK-01-07-071-006c
प्राणेभ्योऽपि प्रियतरा भार्गवस्य महात्मनः ।	KK-01-07-071-007a
त्वं भत्रे धर्मतः पूज्या गुरुपुत्री सदा मम ॥	KK-01-07-071-007c
यथा मम गुरुर्नित्यं मान्यः शुक्रः पिता तव ।	KK-01-07-071-008a
देवयानि तथैव त्वं नैवं मां वक्तुमर्हसि ॥	KK-01-07-071-008c
देवयान्युवाच ।	KK-01-07-071-009
गुरुपुत्रस्य पुत्रो वै न त्वं पुत्रश्च मे पितुः ।	KK-01-07-071-009a
तस्मात्पूज्यश्च मान्यश्च ममापि त्वं द्विजोत्तम ॥	KK-01-07-071-009c
असुरैर्हन्यमाने च कच त्वयि पुनःपुनः ।	KK-01-07-071-010a
तदाप्रभृति या प्रीतिस्तां त्वमद्य स्मरस्व मे ॥	KK-01-07-071-010c
सौहार्दे चानुरागे च वेत्थ मे भक्तिमुत्तमाम् ।	KK-01-07-071-011a
न मामर्हसि धर्मज्ञ त्यक्तुं भक्तामनागसम् ॥	KK-01-07-071-011c
कच उवाच ।	KK-01-07-071-012
अनियोज्ये नियोक्तुं मां देवयानि न चार्हसि ।	KK-01-07-071-012a
प्रसीद सुभ्रु त्वं मह्यं गुरोर्गुरुतरा शुभे ॥	KK-01-07-071-012c
यत्रोषितं विशालाक्षि त्वया चन्द्रनिभानने ।	KK-01-07-071-013a
तत्राहमुषितो भद्रे कुक्षौ काव्यस्य भामिनि ॥	KK-01-07-071-013c
भगिनी धर्मतो मे त्वं मैवं वोचः सुमध्यमे ।	KK-01-07-071-014a
सुखमस्म्युषितो भद्रे न मन्युर्विद्यते मम ॥	KK-01-07-071-014c
आपृच्छे त्वां गमिष्यामि शिवमाशंस मे पथि ।	KK-01-07-071-015a
अविरोधेन धर्मस्य स्मर्तव्योऽस्मि कथान्तरे ।	KK-01-07-071-015c
अप्रमत्तोत्थिता नित्यमाराधय गुरुं मम ॥	KK-01-07-071-015e
देवयान्युवाच ।	KK-01-07-071-016
यदि मां धर्मकामार्थे प्रत्याख्यास्यसि याचितः ।	KK-01-07-071-016a
ततः कच न ते विद्या सिद्धिमेषा गमिष्यति ॥	KK-01-07-071-016c
कच उवाच ।	KK-01-07-071-017
गुरुपुत्रीति कृत्वाऽहं प्रत्याचक्षे न दोषतः ।	KK-01-07-071-017a
गुरुणा चाननुज्ञातः काममेवं शपस्व माम् ॥	KK-01-07-071-017c
आर्षं धर्मं ब्रुवाणोऽहं देवयानि यथा त्वया ।	KK-01-07-071-018a
शप्तो ह्यनर्हः शापस्य कामतोऽद्य न धर्मतः ॥	KK-01-07-071-018c
तस्माद्भवत्या यः कामो न तथा स भविष्यति ।	KK-01-07-071-019a
ऋषिपुत्रो न ते कश्चिज्जातु पाणिं ग्रहीष्यति ॥	KK-01-07-071-019c
फलिष्यति न ते विद्या यत्त्वं मामात्थ तत्तथा ।	KK-01-07-071-020a
अध्यापयिष्यामि तु यं तस्य विद्या फलिष्यति ॥	KK-01-07-071-020c
वैशंपायन उवाच ।	KK-01-07-071-021
एवमुक्त्वा द्विजश्रेष्ठो देवयानीं कचस्तदा ।	KK-01-07-071-021a
त्रिदशेशालयं शीघ्रं जगाम द्विजसत्तमः ॥	KK-01-07-071-021c
तमागतमभिप्रेक्ष्य देवा इन्द्रपुरोगमाः ।	KK-01-07-071-022a
बृहस्पतिं सभाज्येदं कचं वचनमब्रुवन् ॥	KK-01-07-071-022c
देवा ऊचुः ।	KK-01-07-071-023
यत्त्वयास्मद्धितं कर्म कृतं वै परमाद्भुतम् ।	KK-01-07-071-023a
न ते यशः प्रणशिता भागभाक्व भविष्यसि ॥ ॥	KK-01-07-071-023c
	
वैशंपायन उवाच ।	KK-01-07-072-001
कृतविद्ये कचे प्राप्ते हृष्टरूपा दिवौकसः ।	KK-01-07-072-001a
कचादधीत्य तां विद्यां कृतार्था भरतर्षभ ॥	KK-01-07-072-001c
सर्व एव समागम्य शतक्रतुमथाब्रुवन् ।	KK-01-07-072-002a
कालस्ते विक्रमस्याद्य जहि शत्रून्पुरन्दर ॥	KK-01-07-072-002c
वैशंपायन उवाच ।	KK-01-07-072-003
एवमुक्तस्तु सहितैस्त्रिदशैर्मघवांस्तदा ।	KK-01-07-072-003a
तथेत्युक्त्वा प्रचक्राम सोऽपश्यत वने स्त्रियः ॥	KK-01-07-072-003c
क्रीडन्तीनां तु कन्यानां वने चैत्ररथोपमे ।	KK-01-07-072-004a
वायुभूतः स वस्त्राणि सर्वाण्येव व्यमिश्रयत् ॥	KK-01-07-072-004c
ततो जलात्समुत्तीर्य कन्यास्ताः सहितास्तदा ।	KK-01-07-072-005a
वस्त्राणि जगृहुस्तानि यथाऽऽसन्नान्यनेकशः ॥	KK-01-07-072-005c
तत्र वासो देवयानयाः शर्मिष्ठा जगृहे तदा ।	KK-01-07-072-006a
व्यतिमिश्रमजानन्ती दुहिता वृषपर्वणः ॥	KK-01-07-072-006c
ततस्तयोर्मिथस्तत्र विरोधः समजायत ।	KK-01-07-072-007a
देवयान्याश्च राजेन्द्र शर्मिष्ठायाश्च तत्कृते ॥	KK-01-07-072-007c
देवयान्युवाच ।	KK-01-07-072-008
कस्माद्गृह्णासि मे वस्त्रं शिष्या भूत्वा ममासुरि ।	KK-01-07-072-008a
समुदाचारहीनाया न ते साधु भविष्यति ॥	KK-01-07-072-008c
शर्मिष्ठोवाच ।	KK-01-07-072-009
आसीनं च शयानं च पिता ते पितरं मम ।	KK-01-07-072-009a
स्तौतिबन्दीव चाभीक्ष्णं नीचैः स्थित्वा विनीतवत् ॥	KK-01-07-072-009c
याचतस्त्वं हि दुहिता स्तुवतः प्रतिगृह्णतः ।	KK-01-07-072-010a
सुताहं स्तूयमानस्य ददतोऽप्रतिगृह्णतः ॥	KK-01-07-072-010c
आदुन्वस्व विदुन्वस्व द्रुह्य कुप्यस्व याचकि ।	KK-01-07-072-011a
अनायुधा सायुधाया रिक्ता क्षुभ्यसि भिक्षुकि ॥	KK-01-07-072-011c
लप्स्यसे प्रतियोद्धारं न हि त्वां गणयाम्यहम् ।	KK-01-07-072-012a
प्रतिकूलं वदसि चेदितःप्रभृति याचकि ॥'	KK-01-07-072-012c
वैशंपायन उवाच ।	KK-01-07-072-013
समुच्छ्रयं देवयानीं गतां सक्तां च वाससि ।	KK-01-07-072-013a
शर्मिष्ठा प्राक्षिपत्कूपे ततः स्वपुरमागमत् ।	KK-01-07-072-013c
हतेयमिति विज्ञाय शर्मिष्ठा पापनिश्चया ॥	KK-01-07-072-013e
अनवेक्ष्य ययौ वेश्म क्रोधवेगपरायणा ।	KK-01-07-072-014a
प्रविश्य स्वगृहं स्वस्था धर्ममासुरमास्थिता ।'	KK-01-07-072-014c
अथ तं देशमभ्यागाद्ययातिर्नहुषात्मजः ॥	KK-01-07-072-014e
श्रान्तयुग्यः श्रान्तहयो मृगलिप्सुः पिपासितः ।	KK-01-07-072-015a
स नाहुषः प्रेक्षमाण उदपानं गतोदकम् ॥	KK-01-07-072-015c
ददर्श राजा तां तत्र कन्यामग्निशिखामिव ।	KK-01-07-072-016a
तामपृच्छत्स दृष्ट्वैव कन्याममरवर्णिनीम् ॥	KK-01-07-072-016c
सान्त्वयित्वा नृपश्रेष्ठः साम्ना परमवल्गुना ।	KK-01-07-072-017a
का त्वं ताम्रनखी श्यामा सुमृष्टमणिकुण्डला ॥	KK-01-07-072-017c
दीर्घं ध्यायसि चात्यर्थं कस्माच्छ्वसिषि चातुरा ।	KK-01-07-072-018a
कथं च पतिताऽस्यस्मिन्कूपे वीरुत्तृणावृते ॥	KK-01-07-072-018c
दुहिता चैव कस्य त्वं वद सत्यं सुमध्यमे ।	KK-01-07-072-019a
देवयान्युवाच ।	KK-01-07-072-019
योऽसौ देवैर्हतान्दैत्यानुत्थापयति विद्यया ॥	KK-01-07-072-019c
तस्य शुक्रस्य कन्याहं स मां नूनं न बुध्यते ।	KK-01-07-072-020a
एष मे दक्षिणो राजन्पाणिस्ताम्रनखाङ्गुलिः ॥	KK-01-07-072-020c
समुद्धर गृहीत्वा मां कुलीनस्त्वं हि मे मतः ।	KK-01-07-072-021a
जानामि हि त्वां संशान्तं वीर्यवन्तं यशस्विनम् ॥	KK-01-07-072-021c
तस्मान्मां पतितामस्मात्कूपादुद्धर्तुमर्हसि ।	KK-01-07-072-022a
वैशंपायन उवाच ।	KK-01-07-072-022
तामथो ब्राह्मणीं कन्यां विज्ञायनहुषात्मजः ॥	KK-01-07-072-022c
गृहीत्वा दक्षिणे पाणावुज्जहार ततोऽवटात् ।	KK-01-07-072-023a
उद्धृत्य चैनां तरसा तस्मात्कूपान्नराधिपः ॥	KK-01-07-072-023c
ययातिरुवाच ।	KK-01-07-072-024
गच्छ भद्रे यथाकामं न भयं विद्यते तव ।	KK-01-07-072-024a
इत्युच्यमाना नृपतिं देवयानीदमुत्तरम् ॥	KK-01-07-072-024c
उवाच मामुपादाय गच्छ शीघ्रं प्रियो हि मे ।	KK-01-07-072-025a
गृहीताहं त्वया पाणौ तस्माद्भर्ता भविष्यसि ॥	KK-01-07-072-025c
इत्येवमुक्तो नृपतिराह क्षत्रकुलोद्भवः ।	KK-01-07-072-026a
त्वं भद्रे ब्राह्मणी तस्मान्मया नार्हसि सङ्गमम् ॥	KK-01-07-072-026c
सर्वलोकगुरुः काव्यस्त्वं तस्य दुहिता शुभे ।	KK-01-07-072-027a
तस्मादपि भयं मेऽद्य ततः कल्याणि नार्हसि ॥	KK-01-07-072-027c
देवयान्युवाच ।	KK-01-07-072-028
यदि मद्वचनान्नाद्य मां नेच्छसि नराधिप ।	KK-01-07-072-028a
त्वामेव वरये पित्रा तस्माल्लप्स्यसि गच्छ हि ॥	KK-01-07-072-028c
वैशंपायन उवाच ।	KK-01-07-072-029
आमन्त्रयित्वा सुश्रोणीं ययातिः स्वपुरं ययौ ।	KK-01-07-072-029a
गते तु नाहुषे तस्मिन्देवयान्यप्यनिन्दिता ॥	KK-01-07-072-029c
क्वचिद्गत्वा च रुदती वृक्षमाश्रित्य धिष्ठिता ।	KK-01-07-072-030a
ततश्चिरायमाणायां दुहितर्यथ भार्गवः ॥	KK-01-07-072-030c
संस्मृत्योवाच धात्रीं तां दुहितुः स्नेहविक्लवः ।	KK-01-07-072-031a
धात्रि त्वमानय क्षिप्रं देवयानीं समुध्यमाम् ॥	KK-01-07-072-031c
इत्युक्तमात्रे सा धात्री त्वरिताऽऽनयितुं गता ।	KK-01-07-072-032a
यत्रयत्र सशीभिः सा गता पदममार्गत ॥	KK-01-07-072-032c
सा ददर्श तथा दीनां श्रमार्तां रुदतीं स्थिताम् ।	KK-01-07-072-033a
वृत्तान्तं किमिदं भद्रे शीघ्रं वद पिताह्वयत् ॥	KK-01-07-072-033c
एवमुक्ताह धात्रीं तां शर्मिष्ठावृजिनं कृतम् ।	KK-01-07-072-034a
उवाच शोकसंतप्ता घूर्णिकामागतां पुरः' ॥	KK-01-07-072-034c
देवयान्युवाच ।	KK-01-07-072-035
त्वरितं घूर्णिके गच्छ शीघ्रमाचक्ष्व मे पितुः ॥	KK-01-07-072-035a
नेदानीं संप्रवेक्ष्यामि नगरं वृषपर्वणः ।	KK-01-07-072-036a
वैशंपायन उवाच ।	KK-01-07-072-036
सा तत्र त्वरितं गत्वा घूर्णिकाऽसुरमन्दिरम् ॥	KK-01-07-072-036c
दृष्ट्वा काव्यमुवाचेदं संभ्रमाविष्टचेतना ।	KK-01-07-072-037a
आचचक्षे महाप्राज्ञं देवयानीं वने हताम् ॥	KK-01-07-072-037c
शर्मिष्ठया महाभाग दुहित्रा वृषपर्वणः ।	KK-01-07-072-038a
श्रुत्वा दुहितरं काव्यस्तत्र शर्मिष्ठया हताम् ॥	KK-01-07-072-038c
त्वरया निर्ययौ दुःखान्मार्गमाणः सुतां वने ।	KK-01-07-072-039a
दृष्ट्वा दुहितरं काव्यो देवयानीं ततो वने ॥	KK-01-07-072-039c
बाहुभ्यां संपरिष्वज्य दुःखितो वाक्यमब्रवीत् ।	KK-01-07-072-040a
आत्मदोषैर्नियच्छन्ति सर्वे दुःखसुखे जनाः ॥	KK-01-07-072-040c
मन्ये दुश्चरितं तेऽस्ति यस्येयं निष्कृतिः कृता ।	KK-01-07-072-041a
देवयान्युवाच ।	KK-01-07-072-041
निष्कृतिर्मेऽस्तु वा मास्तु शृणुष्वावहितो मम ॥	KK-01-07-072-041c
शर्मिष्ठया यदुक्ताऽस्मि दुहित्रा वृषपर्वणः ॥	KK-01-07-072-042a
सत्यं किलैतत्सा प्राह दैत्यानामसि गायनः ॥	KK-01-07-072-042c
एवं हि मे कथयति शर्मिष्ठा वार्षपर्वणी ।	KK-01-07-072-043a
वचनं तीक्ष्णपरुषं क्रोधरक्तेक्षणा भृशम् ॥	KK-01-07-072-043c
स्तुवतो दुहिता नित्यं याचतः प्रतिगृह्णतः ।	KK-01-07-072-044a
अहं तु स्तूयमानस्य ददतोऽप्रतिगृह्णतः ॥	KK-01-07-072-044c
इदं मामाह शर्मिष्ठा दुहिता वृषपर्वणः ।	KK-01-07-072-045a
क्रोधसंरक्तनयना दर्पपूर्णा पुनः पुनः ॥	KK-01-07-072-045c
यद्यहं स्तुवतस्तात दुहिता प्रतिगृह्णतः ।	KK-01-07-072-046a
प्रसादयिष्ये शर्मिष्ठामित्युक्ता तु सखी मया ॥	KK-01-07-072-046c
`उक्ताप्येवं भृशं मां सा निगृह्य विजने वने ।	KK-01-07-072-047a
कूपे प्रक्षेपयामास प्रक्षिप्य गृहमागमत् ॥'	KK-01-07-072-047c
शुक्र उवाच ।	KK-01-07-072-048
स्तुवतो दुहिता न त्वं याचतः प्रतिगृह्णतः ।	KK-01-07-072-048a
अस्तोतुः स्तूयमानस्य दुहिता देवयान्यसि ॥	KK-01-07-072-048c
वृषपर्वैव तद्वेद शक्रो राजा च नाहुषः ।	KK-01-07-072-049a
अचिन्त्यं ब्रह्म निर्द्वन्द्वमैश्वरं हि बलं मम ॥	KK-01-07-072-049c
जानामि जीविनीं विद्यां लोकेस्मिञ्शाश्वतीं ध्रुवम् ।	KK-01-07-072-050a
मृतः संजीवते जन्तुर्यया कमललोचने ॥	KK-01-07-072-050c
कत्थनं स्वगुणानां च कृत्वा तप्यति सञ्जनः ।	KK-01-07-072-051a
ततो वक्तुमशक्तोऽस्मित्वं मे जानासि यद्बलम् ॥	KK-01-07-072-051c
तसमादुत्तिष्ठ गच्छामः स्वगृहं कुलनन्दिनि ।	KK-01-07-072-052a
क्षमां कृत्वा विशालाक्षि क्षमासारा हि साधवः' ॥	KK-01-07-072-052c
यच्च किंचित्सर्वगतं भूमौ वा यदि वा दिवि ।	KK-01-07-072-053a
तस्याहमीश्वरो नित्यं तुष्टेनोक्तः स्वयंभुवा ॥	KK-01-07-072-053c
अहं जलं विमुञ्चामि प्रजानां हितकाम्यया ।	KK-01-07-072-054a
पुष्णाम्यौषधयः सर्वा इति सत्यं ब्रवीमि ते ॥	KK-01-07-072-054c
वैशंपायन उवाच ।	KK-01-07-072-055
एवं विषादमापन्नां मन्युना संप्रपीडिताम् ।	KK-01-07-072-055a
वचनैर्मधुरैः श्लक्ष्णैः सान्त्वयामास तां पिता ॥ ॥	KK-01-07-072-055c
	
शुक्र उवाच ।	KK-01-07-073-001
यः परेषां नरो नित्यमतिवादांस्तितिक्षते ।	KK-01-07-073-001a
देवयानि विजानीहि तेन सर्वमिदं जितम् ॥	KK-01-07-073-001c
यः समुत्पतितं क्रोधं निगृह्णाति इयं यथा ।	KK-01-07-073-002a
स यन्तेत्युच्यते सद्भिर्न यो रश्मिषु लम्बते ॥	KK-01-07-073-002c
यः समुत्पतितं क्रोधमक्रोधेन निरस्यति ।	KK-01-07-073-003a
देवयानि विजानीहि तेन सर्वमिदं जितम् ॥	KK-01-07-073-003c
यः समुत्पतितं क्रोधं क्षमयेह निरस्यति ।	KK-01-07-073-004a
यथोरगस्त्वचं जीर्णां स वै पुरुष उच्यते ॥	KK-01-07-073-004c
यः संधारयते मन्युं योऽतिवादांस्तितिक्षते ।	KK-01-07-073-005a
यश्च तप्तो न तपति दृढं सोऽर्थस्य भाजनम् ॥	KK-01-07-073-005c
यो यजेदपरिश्रान्तो मासिमासि शतं समाः ।	KK-01-07-073-006a
न क्रुद्ध्येद्यश्च सर्वस्य तयोरक्रोधनोऽधिकः ॥	KK-01-07-073-006c
तस्मादक्रोधनः श्रेष्ठः कामक्रोधौ विगर्हितौ ।	KK-01-07-073-007a
क्रुद्धस्य निष्फलान्येव दानयज्ञतपांसि च ॥	KK-01-07-073-007c
तस्मादक्रोधने यज्ञतपोदानफलं महत् ।	KK-01-07-073-008a
भवेदसंशयं भद्रे नेतरस्मिन्कदाचन ॥	KK-01-07-073-008c
न यतिर्न तपस्वी च न यज्वा न च धर्मभाक् ।	KK-01-07-073-009a
क्रोधस्य यो वशं गच्छेत्तस्य लोकद्वयं न च ॥	KK-01-07-073-009c
पुत्रो भृत्यः सुहृद्भ्राता भार्या धर्मश्च सत्यता ।	KK-01-07-073-010a
तस्यैतान्यपयास्यन्ति क्रोधशीलस्य निश्चितम् ॥	KK-01-07-073-010c
यत्कुमाराः कुमार्यश्च वैरं कुर्युरचेतसः ।	KK-01-07-073-011a
न तत्प्राज्ञोऽनुकुर्वीत न विदुस्ते बलाबलम् ॥	KK-01-07-073-011c
देवयान्युवाच ।	KK-01-07-073-012
वेदाहं तात बालाऽपि धर्माणां यदिहान्तरम् ।	KK-01-07-073-012a
अक्रोधे चातिवादे च वेद चापि बलाबलम् ॥	KK-01-07-073-012c
`स्ववृत्तिमननुष्ठाय धर्ममुत्सृज्य तत्त्वतः ।	KK-01-07-073-013a
'शिष्यस्याशिष्यवृत्तेस्तु न क्षन्तव्यं बुभूषता ॥	KK-01-07-073-013c
`प्रेष्यः शिष्यः स्ववृत्तिं हि विसृज्य विफलं गतः ।	KK-01-07-073-014a
'तस्मात्संकीर्णवृत्तेषु वासो मम न रोचते ॥	KK-01-07-073-014c
पुमांसो ये हि निन्दन्ति वृत्तेनाभिजनेन च ।	KK-01-07-073-015a
न तेषु निवसेत्प्राज्ञः श्रेयोऽर्थी पापबुद्धिषु ॥	KK-01-07-073-015c
ये त्वेनमभिजानन्ति वृत्तेनाभिजनेन वा ।	KK-01-07-073-016a
तेषु साधुषु वस्तव्यं स वासः श्रेष्ठ उच्यते ॥	KK-01-07-073-016c
सुयन्त्रितपरा नित्यं विहीनाश्च धनैर्वराः ।	KK-01-07-073-017a
दुर्वृत्ताः पापकर्माणश्चण्डाला धनिनोपि च ॥	KK-01-07-073-017c
नैव जात्या हि चण्डालाः स्वकर्मविहितैर्विना ।	KK-01-07-073-018a
धनाभिजनविद्यासु सक्ताश्चण्डालधर्मिणः ॥	KK-01-07-073-018c
अकारणाश्च द्वेष्यन्ति परिवादं वदन्ति ते ।	KK-01-07-073-019a
साधोस्तत्र न वासोस्ति पापिभिः पापतां व्रजेत् ॥	KK-01-07-073-019c
सुकृते दुष्कृते वापि यत्र सज्जति यो नरः ।	KK-01-07-073-020a
ध्रुवं रतिर्भवेत्तस्य तस्माद्द्वेषं न रोचयेत् ॥'	KK-01-07-073-020c
वाग्दुरुक्तं महाघोरं दुहितुर्वृषपर्वणः ।	KK-01-07-073-021a
मम मथ्नाति हृदयमग्निकाम इवारणिम् ॥	KK-01-07-073-021c
न ह्यतो दुष्करतरं मन्ये लोकेष्वपि त्रिषु ।	KK-01-07-073-022a
यः सपत्नश्रियं दीप्तां हीनश्रीः पर्युपासते ॥	KK-01-07-073-022c
मरणं शोभनं तस्य इति विद्वज्जना विदुः ।	KK-01-07-073-023a
अवमानमवाप्नोति शनैर्नीचसमागमात् ॥	KK-01-07-073-023c
अतिवादा वक्त्रतो निःसरन्तियैराहतः शोचति रात्र्यहानि ।	KK-01-07-073-024a
परस्य वै मर्मसु ते पतन्तितस्माद्धीरो नैव मुच्येत्परेषु ॥	KK-01-07-073-024c
निरोहेदायुधैश्छिन्नं संरोहेद्दग्धमाग्निना ।	KK-01-07-073-025a
वाक्क्षतं च न संरोहेदाशरीरं शरीरिणाम् ॥	KK-01-07-073-025c
संरोहित शरैर्विद्धं नवं परशुना हतम् ।	KK-01-07-073-026a
वाचा दुरुक्तं बीभत्सं न संरोहेत वाक्क्षतम्' ॥ ॥	KK-01-07-073-026c
	
वैशंपायन उवाच ।	
ततः काव्यो भृगुश्रेष्ठः समन्युरुपगम्य ह ।	KK-01-07-074-001a
वृषपर्वाणमासीनमित्युवाचाविचारयन् ॥	KK-01-07-074-001c
नाधर्मश्चरितो राजन्सद्यः फलति गौरिव ।	KK-01-07-074-002a
शनैरावर्त्यमानो हि कर्तुर्मूलानि कृन्तति ॥	KK-01-07-074-002c
पुत्रेषु वा नप्तृषु वा न चेदात्मनि पश्यति ।	KK-01-07-074-003a
फलत्येव ध्रुवं पापं गुरुभुक्तमिवोदरे ॥	KK-01-07-074-003c
अधीयानं हितं राजन्क्षमावन्तं जितेन्द्रियम् ।	KK-01-07-074-004a
यदघातयथा विप्रं कचमाङ्गिरसं तदा ।	KK-01-07-074-004c
अपापशीलं धर्मज्ञं शुश्रूषुं मद्गृहे रतम् ॥	KK-01-07-074-004e
शर्मिष्ठया देवयानी क्रूरमुक्ता बहु प्रभो ।	KK-01-07-074-005a
विप्रकृत्य च संरम्भात्कूपे क्षिप्ता मनस्विनी ॥	KK-01-07-074-005c
सा न कल्पेत वासाय तयाहं रहितः कथम् ।	KK-01-07-074-006a
वसेयमिह तस्मात्ते त्यजामि विषयं नृप ॥'	KK-01-07-074-006c
वधादनर्हतस्तस्य वधाच्च दुहितुर्मम ।	KK-01-07-074-007a
वषपर्वन्निबोधेदं त्यक्ष्यामि त्वां सबान्धवम् ।	KK-01-07-074-007c
स्थातुं त्वद्विषये राजन्न शक्ष्यामि त्वया सह ॥	KK-01-07-074-007e
मा शोच वृषपर्वंस्त्वं मा क्रुध्यस्व विशांपते ।	KK-01-07-074-008a
स्थातुं ते विषये राजन्न शक्ष्यामि तया विना ।	KK-01-07-074-008c
अस्या गतिर्गतिर्मह्यं प्रियमस्याः प्रियं मम ॥	KK-01-07-074-008e
वृषपर्वोवाच ।	KK-01-07-074-009
यदि ब्रह्मन्घातयामि यदि वा क्रोशयाम्यहम् ।	KK-01-07-074-009a
शर्मिष्ठया देवयानीं तेन गच्छाम्यसद्गतिम् ॥	KK-01-07-074-009c
शुक्र उवाच ।'	KK-01-07-074-010
अहो मामभिजानासि दैत्य मिथ्याप्रलापिनम् ।	KK-01-07-074-010a
यथेममात्मनो दोषं न नियच्छस्पुपेक्षसे ॥	KK-01-07-074-010c
वृषपर्वोवाच ।	KK-01-07-074-011
नाधर्मं न मृषावादं त्वयि जानामि भार्गव ।	KK-01-07-074-011a
त्वयि धर्मश्च सत्यं च तत्प्रसीदतु नो भवान् ॥	KK-01-07-074-011c
यद्यस्मानपहाय त्वमितो गच्छसि भार्गव ।	KK-01-07-074-012a
समुद्रं संप्रवेक्ष्यामि पूर्वं मद्बान्धवैः सह ॥	KK-01-07-074-012c
पातालमथवा चाग्निं नान्यदस्ति परायणम् ।	KK-01-07-074-013a
यद्येव देवान्गच्छेस्त्वं मां च त्यक्त्वा ग्रहाधिप ।	KK-01-07-074-013c
सर्वत्यागं ततः कृत्वा प्रविशामि हुताशनम्' ॥	KK-01-07-074-013e
शुक्र उवाच ।	KK-01-07-074-014
समुद्रं प्रविशध्वं वा दिशो वा द्रवतासुराः ।	KK-01-07-074-014a
दुहितुर्नाप्रियं सोहुं शक्तोऽहं दयिता हि मे ॥	KK-01-07-074-014c
प्रसाद्यतां देवयानी जीवितं यत्र मे स्थितम् ।	KK-01-07-074-015a
योगक्षेमकरस्तेऽहमिन्द्रस्येव बृहस्पतिः ॥	KK-01-07-074-015c
वृषपर्वोवाच ।	KK-01-07-074-016
यत्किंचिदसुरेन्द्राणां विद्यते वसु भार्गव ।	KK-01-07-074-016a
भुवि हस्तिगवाश्वं च तस्य त्वं मम चेश्वरः ॥	KK-01-07-074-016c
शुक्र उवाच ।	KK-01-07-074-017
यत्किंचिदस्ति द्रविणं दैत्येन्द्राणां महासुर ।	KK-01-07-074-017a
तस्येश्वरोस्मि यद्येषा देवयानी प्रसाद्यताम् ॥	KK-01-07-074-017c
वैशंपायन उवाच ।	KK-01-07-074-018
एवमुक्तस्तथेत्याह वृषपर्वा महाकविम् ।	KK-01-07-074-018a
देवयान्यन्तिकं गत्वा तमर्थं प्राह भार्गवः ॥	KK-01-07-074-018c
देवयान्युवाच ।	KK-01-07-074-019
यदि त्वमीश्वरस्तात राज्ञो वित्तस्य भार्गव ।	KK-01-07-074-019a
नाभिजानामि तत्तेऽहं राजा तु वदतु स्वयम् ॥	KK-01-07-074-019c
वैशंपायन उवाच ।	KK-01-07-074-020
शुक्रस्य वचनं श्रुत्वा वृषपर्वा सबान्धवः ।	KK-01-07-074-020a
देवयानि प्रसीदेति पपात भुवि पादयोः ॥	KK-01-07-074-020c
वृषपर्वोवाच ।	KK-01-07-074-021
स्तुत्यो वन्द्यश्च सततं मया तातश्च ते शुभे ।	KK-01-07-074-021a
यं काममभिकामाऽसि देवयानि शुचिस्मिते ।	KK-01-07-074-021c
तत्तेऽहं संप्रदास्यामि यदि वापि हि दुर्लभम् ॥	KK-01-07-074-021e
देवयान्युवाच ।	KK-01-07-074-022
दासीं कन्यासहस्रेण शर्मिष्ठामभिकामये ।	KK-01-07-074-022a
अनु मां तत्र गच्छेत्सा यत्र दद्याच्च मे पिता ॥	KK-01-07-074-022c
वृषपर्वोवाच ।	KK-01-07-074-023
उत्तिष्ठ त्वं गच्छ धात्रि शर्मिष्ठां शीघ्रमानय ।	KK-01-07-074-023a
यं च कामयते कामं देवयानी करोतु तम् ॥	KK-01-07-074-023c
त्यजेदेकं कुलस्यार्थे ग्रामार्थे च कुलं त्यजेत् ।	KK-01-07-074-024a
ग्रामं जनपदस्यार्थे आत्मार्थे पृथिवीं त्यजेत्' ॥	KK-01-07-074-024c
वैशंपायन उवाच ।	KK-01-07-074-025
ततो धात्री तत्र गत्वा शर्मिष्ठां वाक्यमब्रवीत् ।	KK-01-07-074-025a
उत्तिष्ठ भद्रे शर्मिष्ठे ज्ञातीनां सुखमावह ॥	KK-01-07-074-025c
त्यजति ब्राह्मणः शिष्यान्देवयान्या प्रचोदितः ।	KK-01-07-074-026a
सायं कामयते कामं स कार्योऽद्य त्वयाऽनघे ॥	KK-01-07-074-026c
शर्मिष्ठोवाच ।	KK-01-07-074-027
यं सा कामयते कामं करवाण्यहमद्य तम् ।	KK-01-07-074-027a
यद्येवमाह्वयेच्छुक्रो देवयानीकृते हि माम् ।	KK-01-07-074-027c
मद्दोषान्मागमच्छुक्रो देवयानी च मत्कृते ॥	KK-01-07-074-027e
वैशंपायन उवाच ।	KK-01-07-074-028
ततः कन्यासहस्रेण वृता शिबिकया तदा ।	KK-01-07-074-028a
पितुर्नियोगात्त्वरिता निश्चक्राम पुरोत्तमात् ॥	KK-01-07-074-028c
शर्मिष्ठोवाच ।	KK-01-07-074-029
अहं दासीसहस्रेण दासी ते परिचारिका ।	KK-01-07-074-029a
अनु त्वां तत्र यास्यामि यत्र दास्यति ते पिता ॥	KK-01-07-074-029c
देवयान्युवाच ।	KK-01-07-074-030
स्तुवतो दुहिताऽहं ते याचतः प्रतिगृह्णतः ।	KK-01-07-074-030a
स्तूयमानस्य दुहिता कथं दासी भविष्यसि ॥	KK-01-07-074-030c
शर्मिष्ठोवाच ।	KK-01-07-074-031
येनकेनचिदार्तानां ज्ञातीनां सुखमावहेत् ।	KK-01-07-074-031a
अतस्त्वामनुयास्यामि तत्र दास्यति ते पिता ॥	KK-01-07-074-031c
वैशंपायन उवाच ।	KK-01-07-074-032
प्रतिश्रुते दासभावे दुहित्रा वृषपर्वणः ।	KK-01-07-074-032a
देवयानी नृपश्रेष्ठ पितरं वाक्यमब्रवीत् ॥	KK-01-07-074-032c
देवयान्युवाच ।	KK-01-07-074-033
प्रविशामि पुरं तात तुष्टाऽस्मि द्विजसत्तम ।	KK-01-07-074-033a
अमोघं तव विज्ञानमस्ति विद्याबलं च ते ॥	KK-01-07-074-033c
वैशंपायन उवाच ।	KK-01-07-074-034
एवमुक्तो दुहित्रा स द्विजश्रेष्ठो महायशाः ।	KK-01-07-074-034a
प्रविवेश पुरं हृष्टः पूजितः सर्वदानवैः ॥ ॥	KK-01-07-074-034c
	
वैशंपायन उवाच ।	KK-01-07-075-001a
अथ दीर्घस्य कालस्य देवयानी नृपोत्तम ।	KK-01-07-075-001a
वनं तदेव निर्याता क्रीडार्थं वरवर्णिनी ॥	KK-01-07-075-001c
तेन दासीसहस्रेण सार्धं शर्मिष्ठया तदा ।	KK-01-07-075-002a
तमेव देशं संप्राप्ता यथाकामं चचार सा ॥	KK-01-07-075-002c
ताभिः सखीभिः सहिता सर्वाभिर्मुदिता भृशम् ।	KK-01-07-075-003a
क्रीडन्त्योऽभिरताः सर्वाः पिबन्त्यो मधुमाधवीं ॥	KK-01-07-075-003c
खादन्त्यो विविधान्भक्ष्यान्विदशन्त्यः फलानि च ।	KK-01-07-075-004a
पुनश्च नाहुषो राजा मृगलिप्सुर्यदृच्छया ॥	KK-01-07-075-004c
तमेव देशं संप्राप्तो जलार्थी श्रमकर्शितः ।	KK-01-07-075-005a
ददर्श देवयानीं स शर्मिष्ठां ताश्च योषितः ॥	KK-01-07-075-005c
पिबन्तीर्ललमानाश्च दिव्याभरणभूषिताः ।	KK-01-07-075-006a
आसनप्रवरे दिव्ये सर्वरत्नविभूषिते ।	KK-01-07-075-006c
उपविष्टां च ददृशे देवयानीं शुचिस्मिताम् ॥	KK-01-07-075-006e
रूपेणाप्रतिमां तासां स्त्रीणां मध्ये वराङ्गनम् ।	KK-01-07-075-007a
आसनाच्च ततः किंचिद्विहीनां हेमभूषिताम् ॥	KK-01-07-075-007c
असुरेन्द्रसुतां चापि निषण्णां चारुहासिनीम् ।	KK-01-07-075-008a
ददर्श पादौ विप्रायाः संवहन्तीमनिन्दिताम् ॥	KK-01-07-075-008c
गायन्त्योऽथ प्रनृत्यन्त्यो वादयन्त्योऽथ भारत ।	KK-01-07-075-009a
दृष्ट्वा ययातिमतुलं लज्जयाऽवनताः स्थिताः ॥'	KK-01-07-075-009c
ययातिरुवाच ।	KK-01-07-075-010
द्वाभ्यां कन्यासहस्राभ्यां द्वे कन्ये परिवारिते ।	KK-01-07-075-010a
गोत्रे च नामनी चैव द्वयोः पृच्छाम्यहं शुभे ।	KK-01-07-075-010c
देवयान्युवाच ।	KK-01-07-075-011
आख्यास्याम्यहमादत्स्व वचनं मे नराधिप ।	KK-01-07-075-011a
शुक्रो नामासुरगुरुः सुतां जानीहि तस्य माम् ॥	KK-01-07-075-011c
इयं च मे सखी दासी यत्राहं तत्र गामिनी ।	KK-01-07-075-012a
दुहिता दानवेन्द्रस्य शर्मिष्ठा वृषपर्वणः ॥	KK-01-07-075-012c
ययातिरुवाच ।	KK-01-07-075-013
कथं तु ते सखी दासी कन्येयं वरवर्णिनी ।	KK-01-07-075-013a
असुरेन्द्रसुता सुभ्रूः परं कौतूहलं हि मे ॥	KK-01-07-075-013c
नैव देवी न गन्धर्वी न यक्षी न च किन्नरी ।	KK-01-07-075-014a
नैवंरूपा मया नारी दृष्टपूर्वा महीतले ॥	KK-01-07-075-014c
श्रीरिवायतपद्माक्षी सर्वलक्षणशोभना ।	KK-01-07-075-015a
असुरेन्द्रसुता कन्या सर्वालङ्कारभूषिता ॥	KK-01-07-075-015c
दैवेनोपहता सुभ्रूरुताहो तपसापि वा ।	KK-01-07-075-016a
अन्यथैषाऽनवद्याङ्गी दासी नेह भविष्यति ॥	KK-01-07-075-016c
अस्या रूपेण ते रूपं न किंचित्सदृशं भवेत् ।	KK-01-07-075-017a
पुरा दुश्चरितेनेयं तव दासी भवत्यहो ॥'	KK-01-07-075-017c
देवयान्युवाच ।	KK-01-07-075-018
सर्व एव नरश्रेष्ठ विधानमनुवर्तते ।	KK-01-07-075-018a
विधानविहितं मत्वा मा विचित्राः कथाःकृथाः ॥	KK-01-07-075-018c
राजवद्रूपवेषौ ते ब्राह्मीं वाचं बिभर्षि च ।	KK-01-07-075-019a
को नाम त्वं कुतश्चासि कस्य पुत्रश्च शंस मे ॥	KK-01-07-075-019c
ययातिरुवाच ।	KK-01-07-075-020
ब्रहमचर्येण वेदो मे कृत्स्रः श्रुतिपथं गतः ।	KK-01-07-075-020a
राजाहं राजपुत्रश्च ययातिरिति विश्रुतः ॥	KK-01-07-075-020c
देवयान्युवाच ।	KK-01-07-075-021
केनास्यर्थेन नृपते इमं देशमुपागतः ।	KK-01-07-075-021a
जिघृक्षुर्वारिजं किंचिदथवा मृगलिप्सया ॥	KK-01-07-075-021c
ययातिरुवाच ।	KK-01-07-075-022
मृगलिप्सुरहं भद्रे पानीयार्थमुपागतः ।	KK-01-07-075-022a
बहुधाऽप्यनुयुक्तोऽस्मि तदनुज्ञातुमर्हसि ॥	KK-01-07-075-022c
देवयान्युवाच ।	KK-01-07-075-023a
द्वाभ्यां कन्यासहस्राभ्यां दास्या शर्मिष्ठया सह ।	KK-01-07-075-023a
त्वदधीनाऽस्मि भद्रं ते सखा भर्ता च मे भव ॥	KK-01-07-075-023c
वैशंपायन उवाच ।	KK-01-07-075-024
असुरेन्द्रसुतामीक्ष्य तस्यां सक्तेन चेतसा ।	KK-01-07-075-024a
शर्मिष्ठा महिषी मह्यमिति मत्वा वचोऽब्रवीत्' ॥	KK-01-07-075-024c
ययातिरुवाच ।	KK-01-07-075-025
विद्ध्यौशनसि भद्रं ते न त्वामर्होऽस्मि भामिनि ।	KK-01-07-075-025a
अविवाह्या हि राजानो देवयानि पितुस्तव ॥	KK-01-07-075-025c
परभार्या स्वसा श्रेष्ठा सगोत्रा पतिता स्नुषा ।	KK-01-07-075-026a
अवरा भिक्षुकाऽस्वस्था अगम्याः कीर्तिता बुधैः ॥	KK-01-07-075-026c
देवयान्युवाच ।	KK-01-07-075-027
संसृष्टं ब्रह्मणा क्षत्रं क्षत्रेण ब्रह्म संहितम् ।`	KK-01-07-075-027a
अन्यत्वमस्ति न तयोरेकान्ततरमास्थिते ।'	KK-01-07-075-027c
ऋषिश्चाप्यृषिपुत्रश्च नाहुषाङ्ग वहस्व माम् ॥	KK-01-07-075-027e
ययातिरुवाच ।	KK-01-07-075-028
एकदेहोद्भवा वर्णाश्चत्वारोऽपि वराङ्गने ।	KK-01-07-075-028a
पृथग्धर्माः पृथक्शौचास्तेषां तु ब्राह्मणो वरः ॥	KK-01-07-075-028c
देवयान्युवाच ।	KK-01-07-075-029
पाणि धर्मो नाहुषाऽयं न पुंभिः सेवितः पुरा ।	KK-01-07-075-029a
तं मे त्वमग्रहीरग्रे वृणोमि त्वामहं ततः ॥	KK-01-07-075-029c
कथं नु मे मनस्विन्याः पाणिमन्यः पुमान्स्पृशेत् ।	KK-01-07-075-030a
गृहीतमृषिपुत्रेण स्वयं वाप्यृषिणा त्वया ॥	KK-01-07-075-030c
ययातिरुवाच ।	KK-01-07-075-031
क्रुद्धादाशीविषात्सर्पाज्ज्वलनात्सर्वतोमुखात् ।	KK-01-07-075-031a
दुराधर्षतरो विप्रो ज्ञेयः पुंसा विजानता ॥	KK-01-07-075-031c
देवयान्युवाच ।	KK-01-07-075-032
कथमाशीविषात्सर्पाज्ज्वलनात्सर्वतोमुखात् ।	KK-01-07-075-032a
दुराधर्षतरो विप्र इत्यात्थ पुरुषर्षभ ॥	KK-01-07-075-032c
ययातिरुवाच ।	KK-01-07-075-033
एकमाशीविषो हन्ति शस्त्रेणैकश्च वध्यते ।	KK-01-07-075-033a
हन्ति विप्रः सराष्ट्राणि पुराण्यपि हि कोपितः ॥	KK-01-07-075-033c
दुराधर्षतरो विप्रस्तस्माद्भीरु मतो मम ।	KK-01-07-075-034a
अतोऽदत्तां च पित्रा त्वां भद्रे न विवहाम्यहम् ॥	KK-01-07-075-034c
देवयान्युवाच ।	KK-01-07-075-035
दत्तां वहस्व तन्मा त्वं पित्रा राजन्वृतो मया ।	KK-01-07-075-035a
आयचतो भयं नास्ति दत्तां च प्रतिगृह्णतः ॥	KK-01-07-075-035c
तिष्ठ राजन्मुहूर्तं च प्रेषयिष्याम्यहं पितुः ।	KK-01-07-075-036a
गच्छ त्वं धात्रिके शीघ्रं ब्रह्मकल्पमिहानय ।	KK-01-07-075-036c
स्वयंवरे वृतं शीघ्रं निवेदय च नाहुषम्' ॥	KK-01-07-075-036e
वैशंपायन उवाच ।	KK-01-07-075-037
त्वरितं देवयान्याथ संदिष्टं पितुरात्मनः ।	KK-01-07-075-037a
सर्वं निवेदयामास धात्री तस्मै यथातथम् ॥	KK-01-07-075-037c
श्रुत्वैव च स राजानं दर्शयामास भार्गवः ।	KK-01-07-075-037e
दृष्ट्वैव चागतं शुक्रं ययातिः पृथिवीपतिः ।	KK-01-07-075-038a
ववन्दे ब्राह्मणं काव्यं प्राञ्जलिः प्रणतः स्थितः ॥	KK-01-07-075-038c
देवयान्युवाच ।	KK-01-07-075-039
राजायं नाहुषस्तात दुर्गमे पाणिमग्रहीत् ।	KK-01-07-075-039a
नान्यपूर्वगृहीतं मे तेनाहमभया कृता ।	KK-01-07-075-039c
नमस्ते देहि मामस्मै लोके नान्यं पतिं वृणे ॥	KK-01-07-075-039e
शुक्र उवाच ।	KK-01-07-075-040
अन्यो धर्मः प्रियस्त्वन्यो वृतस्ते नाहुषः पतिः ।	KK-01-07-075-040a
कचशापात्त्वया पूर्वं नान्यद्भवितुमर्हति ॥	KK-01-07-075-040c
वृतोऽनया पतिर्वीर सुतया त्वं ममेष्टया ।	KK-01-07-075-041a
स्वयं ग्रहे महान्दोषो ब्राह्मण्या वर्णसंकरात् ।	KK-01-07-075-041c
गृहाणेमां मया दत्तां महिषीं नहुषात्मज ॥	KK-01-07-075-041e
ययातिरुवाच ।	KK-01-07-075-042
अधर्मो न स्पृशेदेष महान्मामिह भार्गव ।	KK-01-07-075-042a
वर्णसंकरजो ब्रह्मन्निति त्वां प्रवृणोम्यहम् ॥	KK-01-07-075-042c
शुक्र उवाच ।	KK-01-07-075-043
अधर्मात्त्वां विमुञ्चामि शृणु त्वं वरमीप्सितम् ।	KK-01-07-075-043a
अस्मिन्विवाहे मा म्लासीरहं पापं नुदामि ते ॥	KK-01-07-075-043c
वहस्व भार्यां धर्मेण देवयानीं सुमध्यमाम् ।	KK-01-07-075-044a
अनया सह संप्रीतिमतुलां समवाप्नुहि ॥	KK-01-07-075-044c
इयं चापि कुमारी ते शर्मिष्ठा वार्षपर्वणी ।	KK-01-07-075-045a
संपूज्या सततं राजन्मा चैनां शयने ह्वयेः ॥	KK-01-07-075-045c
रहस्येनां समाहूय न वदेर्न च संस्पृशेः ।	KK-01-07-075-046a
वहस्व भार्यां भद्रं ते यथा काममवाप्स्यसि ॥	KK-01-07-075-046c
वैशंपायन उवाच ।	KK-01-07-075-047
एवमुक्तो ययातिस्तु शुक्रं कृत्वा प्रदक्षिणम् ।	KK-01-07-075-047a
शास्त्रोक्तविधिना राजा विवाहमकरोच्छुभम् ॥	KK-01-07-075-047c
लब्ध्वा शुक्रान्महद्वित्तं देवयानीं तदोत्तमाम् ।	KK-01-07-075-048a
द्विसहस्रेण कन्यानां तथा शर्मिष्ठया सह ॥	KK-01-07-075-048c
संपूजितश्च शुक्रेण दैत्यैश्च नृपसत्तमः ।	KK-01-07-075-049a
जगाम स्वपुरं हृष्टोऽनुज्ञातोऽथ महात्मना ॥ ॥	KK-01-07-075-049c
	
वैशम्पायन उवाच ।	KK-01-07-076-001
ययातिः स्वपुरं प्राप्य महेन्द्रपुरसन्निभम् ।	KK-01-07-076-001a
प्रविश्यान्तःपुरं तत्र देवयानीं न्यवेशयत् ॥	KK-01-07-076-001c
देवयान्याश्चानुमते सुतां तां वृषपर्वणः ।	KK-01-07-076-002a
अशोकवनिकाभ्याशे गृहं कृत्वा न्यवेशयत् ॥	KK-01-07-076-002c
वृतां दासीसहस्रेण शर्मिष्ठां वार्षपर्वणीम् ।	KK-01-07-076-003a
वासोभरन्नपानैश्च संविभज्य सुसत्कृताम् ॥	KK-01-07-076-003c
देवयान्या तु सहितः स नृपो नहुषात्मजः ।	KK-01-07-076-004a
`प्रीत्या परमया युक्तो मुमुदे शाश्वतीः समाः ॥	KK-01-07-076-004c
अशोकवनिकामध्ये देवयानी समागता ।	KK-01-07-076-005a
शर्मिष्ठया सा क्रीडित्वा रमणीये मनोरमे ॥	KK-01-07-076-005c
तत्रैव तां तु निर्दिश्य राज्ञा सह ययौ गृहम् ।	KK-01-07-076-006a
एवमेव सह प्रीत्या बहु कालं मुमोद च ॥'	KK-01-07-076-006c
विजहार बहूनब्दान्देववन्मुदितः सुखी ॥	KK-01-07-076-007ac  
ऋतुकाले तु सम्प्राप्ते देवयानी वराङ्गना ।	KK-01-07-076-008a   
लेभे गर्भं प्रथमतः कुमारं च व्यजायत ॥	KK-01-07-076-008c
गते वर्षसहस्रे तु शर्मिष्ठा वार्षपर्वणी ।	KK-01-07-076-009a
ददर्श यौवनं प्राप्ता ऋतुं सा चान्वचिन्तयत् ॥	KK-01-07-076-009c
'शुद्धा स्नाता तु शर्मिष्ठा सर्वालङ्कारशोभिता ।	KK-01-07-076-010a
अशोकशाखामालम्ब्य सुपुष्पस्तबकैर्वृताम् ॥	KK-01-07-076-010c
आदर्शे मुखमुद्वीक्ष्य भर्तुर्दर्शनलालसा ।	KK-01-07-076-011a
शोकमोहसमाविष्टा वचनं चेदमब्रवीत् ॥	KK-01-07-076-011c
अशोक शोकापनुद शोकोपहतचेतसाम् ।	KK-01-07-076-012a
त्वन्नामानं कुरुष्वाद्य प्रियसन्दर्शनेन माम् ।	KK-01-07-076-012c
एवमुक्तवती सा तु शर्मिष्ठा पुनरब्रवीत् ॥'	KK-01-07-076-012e
ऋतुकालश्च सम्प्राप्तो न च मेऽस्ति वृतः पतिः ।	KK-01-07-076-013a
किं प्राप्तं किं नु कर्तव्यं किं वा कृत्वा सुखं भवेत् ॥	KK-01-07-076-013c
देवयानी प्रजाताऽसौ वृथाऽहं प्राप्तयौवना ।	KK-01-07-076-014a
यथा तया वृतो भर्ता तथैवाहं वृणोमि तम् ॥	KK-01-07-076-014c
राज्ञा पुत्रफलं देयमिति मे निश्चिता मतिः ।	KK-01-07-076-015a
अपीदानीं स धर्मात्मा ईयान्मे दर्शनं रहः ॥	KK-01-07-076-015c
`केशैर्बध्या तु राजानं याचेऽहं सदृशं पतिम् ।	KK-01-07-076-016a
स्पृहेदिदं देवयानी पुत्रमीक्ष्य पुनःपुनः ।	KK-01-07-076-016c
क्रीडन्नन्तःपुरे तस्याः क्वचित्क्षणमवाप्य च ॥	KK-01-07-076-016e
वैशम्पायन उवाच ।'	KK-01-07-076-017
अथ निष्क्रम्य राजाऽसौ तस्मिन्काले यदृच्छया ।	KK-01-07-076-017a
अशोकवनिकाभ्याशे शर्मिष्ठां प्राप तिष्ठतीम् ॥	KK-01-07-076-017c
तमेकं रहिते दृष्ट्वा शर्मिष्ठा चारुहासिनी ।	KK-01-07-076-018a
प्रत्युद्गम्याञ्जलिं कृत्वा राजानं वाक्यमब्रवीत् ॥	KK-01-07-076-018c
शर्मिष्ठोवाच ।	KK-01-07-076-019
सोमस्येन्द्रस्य विष्णोर्वा यमस्य वरुणस्य वा ।	KK-01-07-076-019a
तव वा नाहुष गृहे कः स्त्रियं द्रष्टुमर्हति ॥	KK-01-07-076-019c
रूपाभिजनशीलैर्हि त्वं राजन्वेत्थ मां सदा ।	KK-01-07-076-020a
सा त्वां याचे प्रसाद्याहमृतुं देहि नराधिप ॥	KK-01-07-076-020c
ययातिरुवाच ।	KK-01-07-076-021
वेद्मि त्वां शीलसम्पन्नां दैत्यकन्यामनिन्दिताम् ।	KK-01-07-076-021a
रूपं च ते न पश्यामि सूच्यग्रमपि निन्दितम् ॥	KK-01-07-076-021c
'तदाप्रभृति दृष्ट्वा त्वां स्मराम्यनिशमुत्तमे' ।	KK-01-07-076-022a
अब्रवीदुशना काव्यो देवयानीं यदाऽवहम् ।	KK-01-07-076-022c
नेयमाह्वयितव्या ते शयने वार्षपर्वणी ॥	KK-01-07-076-022e
'देवयान्याः प्रियं कृत्वा शर्मिष्ठामपि पोषय ॥'	KK-01-07-076-023ac
शर्मिष्ठोवाच ।	KK-01-07-076-024
न नर्मयुक्तमनृतं हिनस्ति न स्त्रीषु राजन्न विवाहकाले ।	KK-01-07-076-024a
प्राणात्यये सर्वधनापहारे पञ्चानृतान्याहुरपातकानि ॥	KK-01-07-076-024c
पृष्टं तु साक्ष्ये प्रवदन्तमन्यथावदन्ति मिथ्या पतितं नरेन्द्र ।	KK-01-07-076-025a
एकार्थतायां तु समाहितायां मिथ्या वदन्तं ह्यनृतं हिनस्ति ॥	KK-01-07-076-025c
अनृतं नानृतं स्त्रीषु परिहासविवाहयोः ।	KK-01-07-076-026a
आत्मप्राणार्थघाते च तदेवोत्तमतां व्रजेत् ॥	KK-01-07-076-026c   
ययातिरुवाच ।	KK-01-07-076-027
राजा प्रमाणं भूतानां स नश्येत मृषा वदन् ।	KK-01-07-076-027a
अर्थकृच्छ्रमपि प्राप्य न मिथ्या कर्तुमुत्सहे ॥	KK-01-07-076-027c
शर्मिष्ठोवाच ।	KK-01-07-076-028
समावेतौ मतो राजन्पतिः सख्याश्च यः पतिः ।	KK-01-07-076-028a
समं विवाहमित्याहुः सख्या मेऽसि वृतः पतिः ॥	KK-01-07-076-028c
'सह दत्तास्मि काव्येन देवयान्या मनीषिणा ।	KK-01-07-076-029a
पूज्या पोषयितव्येति न मृषा कर्तुमर्हसि ॥'	KK-01-07-076-029c
सुवर्णमणिमुक्तानि वस्त्राण्याभरणानि च ।	KK-01-07-076-030a
याचितॄणां ददासि त्वं गोभूम्यादीनि यानि च ॥	KK-01-07-076-030c
बहिःस्थं दानमित्युक्तं न शरीराश्रितं नृप ।	KK-01-07-076-031a
दुष्करं पुत्रदानं च आत्मदानं च दुष्करम् ॥	KK-01-07-076-031c
शरीरदानात्तत्सर्वं दत्तं भवति मारिष ।	KK-01-07-076-032a
यस्य यस्य यथा कामस्तस्य तस्य ददाम्यहम् ॥	KK-01-07-076-032c
इत्युक्त्वा नगरे राजंस्त्रिकालं घोषितं त्वया ।	KK-01-07-076-033a
त्वयोक्तमनृतं राजन्वृथा घोषितमेव वा ।	KK-01-07-076-033c
तत्सत्यं कुरु राजेन्द्र यथा वैश्रवणस्तथा ॥	KK-01-07-076-033e
ययातिरुवाच ।	KK-01-07-076-034
दातव्यं याचमानेभ्य इति मे व्रतमाहितम् ।	KK-01-07-076-034a
त्वं च याचसि मां कामं ब्रूहि किं करवाणि ते ॥	KK-01-07-076-034c
'धनं वा यदि वा किञ्चिद्राज्यं वाऽपि शुचिस्मिते ।'	KK-01-07-076-035a
शर्मिष्ठोवाच ।	KK-01-07-076-035
अधर्मात्पाहि मां राजन्धर्मं च प्रतिपादय ॥	KK-01-07-076-035c
'नान्यं वृणे पुत्रकामा पुत्रात्परतरं न च ।'	KK-01-07-076-036a
त्वत्तोऽपत्यवती लोके चरेयं धर्ममुत्तमम् ॥	KK-01-07-076-036c
त्रय एवाधना राजन्भार्या दासस्तथा सुतः ।	KK-01-07-076-037a
यत्ते समधिगच्छन्ति यस्यैते तस्य तद्धनम् ॥	KK-01-07-076-037c
पुत्रार्थं भर्तृपोषार्थं स्त्रियः सृष्टाः स्वयम्भुवा ।	KK-01-07-076-038a
अपतिर्वापि या कन्या अनपत्या च या भवेत् ।	KK-01-07-076-038c
'तासां जन्म वृथा लोके गतिस्तासां न विद्यते ॥'	KK-01-07-076-038e
देवयान्या भुजिष्याऽस्मि वश्या च तव भार्गवी ।	KK-01-07-076-039a
सा चाहं च त्वया राजन्भजनीये भजस्व माम् ॥	KK-01-07-076-039c
वैशम्पायन उवाच ।	KK-01-07-076-040
एवमुक्तस्तु राजा स तथ्यमित्यभिजज्ञिवान् ।	KK-01-07-076-040a
पूजयामास शर्मिष्ठां धर्मं च प्रत्यपादयत् ॥	KK-01-07-076-040c
स समागम्य शर्मिष्ठां यथा काममवाप्य च ।	KK-01-07-076-041a
अन्योन्यं चाभिसम्पूज्य जग्मतुस्तौ यथागतम् ॥	KK-01-07-076-041c
तस्मिन्समागमे सुभ्रूः शर्मिष्ठा चारुहासिनी ।	KK-01-07-076-042a
लेभे गर्भं प्रथमतस्तस्मान्नृपतिसत्तमात् ॥	KK-01-07-076-042c
प्रयज्ञे च ततः काले राजन्राजीवलोचना ।	KK-01-07-076-043a
कुमारं देवगर्भाभं राजीवनिभलोचनम् ॥ ॥	KK-01-07-076-043c
वैशम्पायन उवाच 	KK-01-07-077-001
'तस्मिन्नक्षत्रसम्योगे शुक्ले पुण्यर्क्षगेन्दुना ।	KK-01-07-077-001a
स राजा मुमुदे सम्राट् तया शर्मिष्ठया सह ॥	KK-01-07-077-001c
प्रजानां श्रीरिवाभ्याशे शर्मिष्ठा ह्यभवद्वधूः ।	KK-01-07-077-002a
पन्नगीवोग्ररूपा वै देवयानी ममाप्यभूत् ॥	KK-01-07-077-002c
पर्जन्य इव सस्यानां देवानाममृतं यथा ।	KK-01-07-077-003a
तद्वन्ममापि सम्भूता शर्मिष्ठा वार्षपर्वणी ।	KK-01-07-077-003c
इत्येवं मनसा ज्ञात्वा देवयानीमवर्जयत् ॥'	KK-01-07-077-003e
श्रुत्वा कुमारं जातं तु देवयानी शुचिस्मिता ।	KK-01-07-077-004a
चिन्तयामास दुःखार्ता शर्मिष्ठां प्रति भारत ॥	KK-01-07-077-004c
अभिगम्य च शर्मिष्ठां देवयान्यब्रवीदिदम् ।	KK-01-07-077-005a
देवयान्युवाच 	KK-01-07-077-005
किमिदं वृजिनं सुभ्रु कृतं वै कामलुब्धया ॥	KK-01-07-077-005c
शर्मिष्ठोवाच 	KK-01-07-077-006
ऋषिरभ्यागतः कश्चिद्धर्मात्मा वेदपारगः ।	KK-01-07-077-006a
स मया वरदः कामं याचितो धर्मसंहितम् ॥	KK-01-07-077-006c
`अपत्यार्थे स तु मया वृतो वै चारुहासिनि' ।	KK-01-07-077-007a
नाहमन्यायतः काममाचरामि शुचिस्मिते ।	KK-01-07-077-007c
तस्मादृषेर्ममापत्यमिति सत्यं ब्रवीमि ते ॥	KK-01-07-077-007e
देवयान्युवाच 	KK-01-07-077-008
शोभनं भीरु यद्येवमथ स ज्ञायते द्विजः ।	KK-01-07-077-008a
गोत्रनामाभिजनतो वेत्तुमिच्छामि तं द्विजम् ॥	KK-01-07-077-008c
शर्मिष्ठोवाच 	KK-01-07-077-009
तपसा तेजसा चैव दीप्यमानं यथा रविम् ।	KK-01-07-077-009a
तं दृष्ट्वा मम सम्प्रष्टुं शक्तिर्नासीच्छुचिस्मिते ॥	KK-01-07-077-009c
देवयान्युवाच 	KK-01-07-077-010
यद्येतदेवं शर्मिष्ठे न मन्युर्विद्यते मम ।	KK-01-07-077-010a
अपत्यं यदि ते लब्धं ज्येष्ठाच्छ्रेष्ठाच्च वै द्विजात् ॥	KK-01-07-077-010c
वैशम्पायन उवाच 	KK-01-07-077-011
अन्योन्यमेवमुक्त्वा तु सम्प्रहस्य च ते मिथः ।	KK-01-07-077-011a
जगाम भार्गवी वेश्म तथ्यमित्यवजग्मुषी ॥	KK-01-07-077-011c
ययातिर्देवयान्यां तु पुत्रावजनयन्नृपः ।	KK-01-07-077-012a
यदुं च तुर्वसुं चैव शक्रविष्णू इवापरौ ॥	KK-01-07-077-012c
`तस्मिन्काले तु राजर्षिर्ययातिः पृथिवीपतिः ।	KK-01-07-077-013a
माध्वीकरससम्युक्तां मदिरां मदवर्धनीम् ॥	KK-01-07-077-013c
पाययामास शुक्रस्य तनयां रक्तपिङ्गलाम् ।	KK-01-07-077-014a
पीत्वा पीत्वा च मदिरां देवयानी मुमोह सा ॥	KK-01-07-077-014c
रुदती गायमाना च नृत्यन्ती च मुहुर्मुहुः ।	KK-01-07-077-015a
बहु प्रलपती देवी राजानमिदमब्रवीत् ॥	KK-01-07-077-015c
राजवद्रूपवेषौ ते किमर्थं त्वमिहागतः ।	KK-01-07-077-016a
केन कार्येण सम्प्राप्तो निर्जनं गहनं वनम् ॥	KK-01-07-077-016c
द्विजश्रेष्ठ नृपश्रेष्ठो ययातिश्चोग्रदर्शनः ।	KK-01-07-077-017a
तस्मादितः पलायस्व हितमिच्छसि चेद्द्विज ॥	KK-01-07-077-017c
इत्येवं प्रलपन्तीं तां देवयानीं तु नाहुषः ।	KK-01-07-077-018a
भर्त्सयामास वचनैरनर्हां पापवर्धनीम् ॥	KK-01-07-077-018c
ततो वर्षवरान्मूकान्व्यङ्गान्वृद्धांश्च पङ्गुकान् ।	KK-01-07-077-019a
रक्षणे देवयान्याः स पोषणे च शशास तान् ॥	KK-01-07-077-019c
ततस्तु नाहुषो राजा शर्मिष्ठां प्राप्य बुद्धिमान् ।	KK-01-07-077-020a
रेमे च सुचिरं कालं तया शर्मिष्ठया सह ॥'	KK-01-07-077-020c
तस्मादेव तु राजर्षेः शर्मिष्ठा वार्षपर्वणी ।	KK-01-07-077-021a
द्रुह्युं चानुं च पूरुं च त्रीन्कुमारानजीजनत् ॥	KK-01-07-077-021c
ततः काले तु कस्मिंश्चिद्देवयानी शुचिस्मिता ।	KK-01-07-077-022a
ययातिसहिता राजञ्जगाम रहितं वनम् ॥	KK-01-07-077-022c
ददर्श च तदा तत्र कुमारान्देवरूपिणः ।	KK-01-07-077-023a
क्रीडमानान्सुविश्रब्धान्विस्मिता चेदमब्रवीत् ॥	KK-01-07-077-023c
देवयान्युवाच 	KK-01-07-077-024
`कस्यैते दारका राजन्देवपुत्रोपमाः शुभाः ।	KK-01-07-077-024a
वर्चसा रूपतश्चैव सदृशा मे मतास्तव ॥	KK-01-07-077-024c
वैशम्पायन उवाच 	KK-01-07-077-025
एवं पृष्ट्वा तु राजानं कुमारान्पर्यपृच्छत ॥	KK-01-07-077-025ac
तस्मिन्काले तु तच्छ्रुत्वा धात्री तेषां वचोऽब्रवीत् ।	KK-01-07-077-026a
किं न ब्रूत कुमारा वः पितरं वै द्विजर्षभम् ॥	KK-01-07-077-026c
कुमारा ऊचुः 	KK-01-07-077-027
ऋषिश्च ब्राह्मणश्चैव द्विजातिश्चैव नः पिता ।	KK-01-07-077-027a
शर्मिष्ठा नानृतं ब्रूते देवयानि क्षमस्व नः ॥'	KK-01-07-077-027c
देवयान्युवाच 	KK-01-07-077-028
किन्नामधेयगोत्रो वः पुत्रका ब्राह्मणः पिता ।	KK-01-07-077-028a
प्रब्रूत तत्त्वतः क्षिप्रं कश्चासौ क्व च वर्तते ॥	KK-01-07-077-028c
प्रब्रूत मे यथा तथ्यं श्रोतुमिच्छामि तं ह्यहम् ।	KK-01-07-077-029a
एवमुक्ताः कुमारस्ते देवयान्या सुमध्यया ॥	KK-01-07-077-029c
तेऽदर्शयन्प्रदेशिन्या तमेव नृपसत्तमम् ।	KK-01-07-077-030a
शर्मिष्ठां मातरं चैव तथाऽऽचख्युश्च दारकाः ॥	KK-01-07-077-030c
वैशम्पायन उवाच 	KK-01-07-077-031
इत्युक्त्वा सहितास्ते तु राजानमुपचक्रमुः ।	KK-01-07-077-031a
नाभ्यनन्दत तान्राजा देवयान्यास्तदान्तिके ॥	KK-01-07-077-031c
रुदन्तस्तेऽथ शर्मिष्ठामभ्ययुर्बालकास्ततः ।	KK-01-07-077-032a
`अविब्रुवन्ती किञ्चिच्च राजानं चारुलोचना ॥	KK-01-07-077-032c
नातिदूराच्च राजानं सा चातिष्ठदवाङ्मुखी ।	KK-01-07-077-033a
श्रुत्वा तेषां तु बालानां सव्रीड इव पार्थिवः ॥	KK-01-07-077-033c
प्रतिवक्तुमशक्तोऽभूत्तूष्णींभूतोऽभवन्नृपः ।	KK-01-07-077-034a
दृष्ट्वा तु तेषां बालानां प्रणयं पार्थिवं प्रति ॥	KK-01-07-077-034c
बुद्ध्वा तु तत्त्वतो देवी शर्मिष्ठामिदमब्रवीत् ।	KK-01-07-077-035a
अभ्यागच्छति मां कश्चिदृषिरित्येवमब्रवीः ॥	KK-01-07-077-035c
ययातिमेवं राजानं त्वं गोपायसि भामिनि ।	KK-01-07-077-036a
पूर्वमेव मया प्रोक्तं त्वया तु वृजिनं कृतम् ॥	KK-01-07-077-036c
मदधीना सती कस्मादकार्षीर्विप्रियं मम ।	KK-01-07-077-037a
तमेवाऽऽसुरधर्मं त्वमास्थिता न बिभेषि मे ॥'	KK-01-07-077-037c
शर्मिष्ठोवाच 	KK-01-07-077-038
यदुक्तमृषिरित्येव तत्सत्यं चारुहासिनि ।	KK-01-07-077-038a
न्यायतो धर्मतश्चैव चरन्ती न बिभेमि ते ॥	KK-01-07-077-038c
यदा त्वया वृतो भर्ता वृत एव तदा मया ।	KK-01-07-077-039a
सखीभर्ता हि धर्मेण भर्ता भवति शोभने ॥	KK-01-07-077-039c
पूज्यासि मम मान्या च ज्येष्ठा च ब्राह्मणी ह्यसि ।	KK-01-07-077-040a
त्वत्तोपि मे पूज्यतमो राजर्षिः किं न वेत्थ तत् ॥	KK-01-07-077-040c
`त्वत्पित्रा मम गुरुणा सह दत्ते उभे शुभे ।	KK-01-07-077-041a
ततो भर्ता च पूज्यश्च पोष्यां पोषयतीह माम् ॥	KK-01-07-077-041c
वैशम्पायन उवाच 	KK-01-07-077-042
श्रुत्वा तस्यास्ततो वाक्यं देवयान्यब्रवीदिदम् ।	KK-01-07-077-042a
रमस्वेह यथाकामं देव्या शर्मिष्ठया सह ॥	KK-01-07-077-042c
राजन्नाद्येह वत्स्यामि विप्रियं मे कृतं त्वया ।	KK-01-07-077-043a
इति जज्वाल कोपेन देवयानी ततो भृशम् ॥	KK-01-07-077-043c
निर्दहन्तीव सव्रीडां शर्मिष्ठां समुदीक्ष्य च ।	KK-01-07-077-044a
अपविध्य च सर्वाणि भूषणान्यसितेक्षणा ॥'	KK-01-07-077-044c
सहसोत्पतितां श्यामां दृष्ट्वा तां साश्रुलोचनाम् ।	KK-01-07-077-045a
तूर्णं सकाशं काव्यस्य प्रस्थितां व्यथितस्तदा ॥	KK-01-07-077-045c
अनुवव्राज सम्भ्रान्तः पृष्ठतः सान्त्वयन्नृपः ।	KK-01-07-077-046a
न्यवर्तत नचैव स्म क्रोधसंरक्तलोचना ॥	KK-01-07-077-046c
अविब्रुवन्ती किञ्चित्सा राजानं साश्रुलोचना ।	KK-01-07-077-047a
अचिरादेव सम्प्राप्ता काव्यस्योशनसोऽन्तिकम् ॥	KK-01-07-077-047c
सा तु दृष्ट्वै पितरमभिवाद्याग्रतः स्थिता ।	KK-01-07-077-048a
अनन्तरं यायातिस्तु पूजयामास भार्गवम् ॥	KK-01-07-077-048c
देवयान्युवाच 	KK-01-07-077-049
अधर्मेण जितो धर्मः प्रवृत्तमधरोत्तरम् ।	KK-01-07-077-049a
शर्मिष्ठयाऽतिवृत्ताऽस्मि दुहित्रा वृषपर्वणः ॥	KK-01-07-077-049c
त्रयोऽस्यां जनिताः पुत्रा राज्ञाऽनेन ययातिना ।	KK-01-07-077-050a
दुर्भगाया मम द्वौ तु पुत्रौ तात ब्रवीमि ते ॥	KK-01-07-077-050c
धर्मज्ञ इति विख्यात एष राजा भृगूद्वह ।	KK-01-07-077-051a
अतिक्रान्तश्च मर्यादां काव्यैतत्कथयामि ते ॥	KK-01-07-077-051c
शुक्र उवाच 	KK-01-07-077-052
धर्मज्ञः सन्महाराज योऽधर्ममकृथाः प्रियम् ।	KK-01-07-077-052a
तस्माज्जरा त्वामचिराद्धर्षयिष्यति दुर्जया ॥	KK-01-07-077-052c
ययातिरुवाच 	KK-01-07-077-053
ऋतुं वै याचमानाया भगवन्नान्यचेतसा ।	KK-01-07-077-053a
दुहितुर्दानवेन्द्रस्य धर्म्यमेतत्कृतं मया ॥	KK-01-07-077-053c
ऋतुं वै याचमानाया न ददाति पुमानृतुम् ।	KK-01-07-077-054a
भ्रूणहेत्युच्यते ब्रह्मन् स इह ब्रह्मवादिभिः ॥	KK-01-07-077-054c
अभिकामां स्त्रियं यश्च गम्यां रहसि याचितः ।	KK-01-07-077-055a
नोपैति स च धर्मेषु भ्रूणहेत्युच्यते बुधैः ॥	KK-01-07-077-055c
`यद्यद्वृणोति मां कश्चित्तत्तद्देयमिति व्रतम् ।	KK-01-07-077-056a
त्वया च सापि दत्ता मे नान्यं नाथमिहेच्छति' ॥	KK-01-07-077-056c
इत्येतानि समीक्ष्याहं कारणानि भृगूद्वह ।	KK-01-07-077-057a
अधर्मभयसंविग्नः शर्मिष्ठामुपजग्मिवान् ।	KK-01-07-077-057c
`मत्वैतन्मे धर्म इति कृतं ब्रह्मन्क्षमस्व माम् ॥'	KK-01-07-077-057e
शुक्र उवाच 	KK-01-07-077-058
नन्वहं प्रत्यवेक्ष्यस्ते मदधीनोऽसि पार्थिव ।	KK-01-07-077-058a
मिथ्याचारस्य धर्मेषु चौर्यं भवति नाहुष ॥	KK-01-07-077-058c
वैशम्पायन उवाच 	KK-01-07-077-059
क्रुद्धेनोशनसा शप्तो ययातिर्नाहुषस्तदा ।	KK-01-07-077-059a
पूर्वं वयः परित्यज्य जरां सद्योऽन्वपद्यत ॥	KK-01-07-077-059c
ययातिरुवाच 	KK-01-07-077-060
अतृप्तो यौवनस्याहं देवयान्यां भृगूद्वह ।	KK-01-07-077-060a
प्रसादं कुरु मे ब्रह्मञ्जरेयं न विशेच्च माम् ॥	KK-01-07-077-060c
शुक्र उवाच 	KK-01-07-077-061
नाहं मृषा ब्रवीम्येतज्जरां प्राप्तोऽसि भूमिप ।	KK-01-07-077-061a
जरां त्वेतां त्वमन्यस्मिन्सङ्क्रामय यदीच्छसि ॥	KK-01-07-077-061c
ययातिरुवाच 	KK-01-07-077-062
राज्यभाक्स भवेद्ब्रह्मन्पुण्यभाक्कीर्तिभाक्तथा ।	KK-01-07-077-062a
यो मे दद्याद्वयः पुत्रस्तद्भवाननुमन्यताम् ॥	KK-01-07-077-062c
शुक्र उवाच 	KK-01-07-077-063
सङ्क्रामयिष्यसि जरां येथेष्टं नहुषात्मज ।	KK-01-07-077-063a
मामनुध्याय भावेन न च पापमवाप्स्यसि ॥	KK-01-07-077-063c
वयो दास्यति ते पुत्रो यः स राजा भविष्यति ।	KK-01-07-077-064a
आयुष्मान्कीर्तिमांश्चैव बह्वपत्यस्तथैव च ॥	KK-01-07-077-064c
वैशम्पायन उवाच 	KK-01-07-078-001
जरां प्राप्य ययातिस्तु स्वपुरं प्राप्य चैव हि ।	KK-01-07-078-001a
पुत्रं ज्येष्ठं वरिष्ठं च यदुमित्यब्रवीद्वचः ॥	KK-01-07-078-001c
ययातिरुवाच 	KK-01-07-078-002
जरावली च मां तात पलितानि च पर्यगुः ।	KK-01-07-078-002a
काव्यस्योशनसः शापान्न च तृप्तोऽस्मि यौवने ॥	KK-01-07-078-002c
त्वं यदो प्रतिपद्यस्व पाप्मानं जरया सह ।	KK-01-07-078-003a
यौवनेन त्वदीयेन चरेयं विषयानहम् ॥	KK-01-07-078-003c
पूर्णे वर्षसहस्रे तु पुनस्ते यौवनं त्वहम् ।	KK-01-07-078-004a
दत्त्वा स्वं प्रतिपत्स्यामि पाप्मानं जरया सह ॥	KK-01-07-078-004c
यदुरुवाच 	KK-01-07-078-005
जरायां बहवो दोषाः पानभोजनकारिताः ।	KK-01-07-078-005a
तस्माज्जरां न ते राजन्ग्रहीष्य इति मे मतिः ॥	KK-01-07-078-005c
सितश्मश्रुर्निरानन्दो जरया शिथिलीकृतः ।	KK-01-07-078-006a
वलीसङ्गतगात्रस्तु दुर्दर्शो दुर्बलः कृशः ॥	KK-01-07-078-006c
अशक्तः कार्यकरणे परिभूतः स यौवतैः ।	KK-01-07-078-007a
सहोपजीविभिश्चैव तां जरां नाभिकामये ॥	KK-01-07-078-007c
सन्ति ते बहवः पुत्रा मत्तः प्रियतरा नृप ।	KK-01-07-078-008a
जरां ग्रहीतुं धर्मज्ञ तस्मादन्यं वृणीष्व वै ॥	KK-01-07-078-008c
ययातिरुवाच 	KK-01-07-078-009
यत्त्वं मे हृदयाज्जातो वयः स्वं न प्रयच्छसि ।	KK-01-07-078-009a
तस्मादराज्यभाक्तात प्रजा तव भविष्यति ॥	KK-01-07-078-009c
'प्रत्याख्यातस्तु राजा स तुर्वसुं प्रत्युवाच ह ।'	KK-01-07-078-010a
'तुर्वसो प्रतिपद्यस्व पाप्मानं जरया सह ।	KK-01-07-078-010c
यौवनेन चरेयं वै विषयांस्तव पुत्रक ॥	KK-01-07-078-010e
पूर्णे वर्षसहस्रे तु पुनर्दास्यामि यौवनम् ।	KK-01-07-078-011a
स्वं चैव प्रतिपत्स्यामि पाप्मानं जरया सह ॥	KK-01-07-078-011c
तुर्वसुरुवाच 	KK-01-07-078-012
न कामये जरां तात कामभोगप्रणाशिनीम् ।	KK-01-07-078-012a
बलरूपान्तकरणीं बुद्धिप्राणप्रणाशिनीम् ॥	KK-01-07-078-012c
ययातिरुवाच 	KK-01-07-078-013
यत्त्वं मे हृदयाज्जातो वयः स्वं न प्रयच्छसि ।	KK-01-07-078-013a
तस्मात्प्रजा समुच्छेदं तुर्वसो तव यास्यति ॥	KK-01-07-078-013c
सङ्कीर्णाचारधर्मेषु प्रतिलोमचरेषु च ।	KK-01-07-078-014a
पिशिताशिषु चान्त्येषु मूढ राजा भविष्यसि ॥	KK-01-07-078-014c
गुरुदारप्रसक्तेषु तिर्यग्योनिगतेषु च ।	KK-01-07-078-015a
पशुधर्मेषु पापेषु म्लेच्छेषु त्वं भविष्यसि ॥	KK-01-07-078-015c
वैशम्पायन उवाच 	KK-01-07-078-016
एवं स तुर्वसुं शप्त्वा ययातिः सुतमात्मनः ।	KK-01-07-078-016a
शर्मिष्ठायाः सुतं द्रुह्युमिदं वचनमब्रवीत् ॥	KK-01-07-078-016c
ययातिरुवाच 	KK-01-07-078-017
द्रुह्यो त्वं प्रतिपद्यस्व वर्णरूपविनाशिनीम् ।	KK-01-07-078-017a
जरां वर्षसहस्रं मे यौवनं स्वं ददस्व च ॥	KK-01-07-078-017c
पूर्णे वर्षसहस्रे तु पुनर्दास्यामि यौवनम् ।	KK-01-07-078-018a
स्वं चादास्यामि भूयोऽहं पाप्मानं जरया सह ॥	KK-01-07-078-018c
द्रुह्युरुवाच 	KK-01-07-078-019
न गजं न रथं नाश्वं जीर्णो भुङ्क्ते न च स्त्रियम् ।	KK-01-07-078-019a
वाग्भङ्गश्चास्य भवति तां जरां नाभिकामये ॥	KK-01-07-078-019c
ययातिरुवाच 	KK-01-07-078-020
यत्त्वं मे हृदयाज्जातो वयः स्वं न प्रयच्छसि ।	KK-01-07-078-020a
तस्माद्द्रुह्यो प्रियः कामो न ते सम्पत्स्यते क्वचित् ॥	KK-01-07-078-020c
यत्राश्वरथमुख्यानामश्वानां स्याद्गतं न च ।	KK-01-07-078-021a
हस्तिनां पीठकानां च गर्दभानां तथैव च ॥	KK-01-07-078-021c
बस्तानां च गवां चैव शिबिकायास्तथैव च ।	KK-01-07-078-022a
उडुपप्लवसन्तारो यत्र नित्यं भविष्यति ।	KK-01-07-078-022c
ययातिरुवाच 	KK-01-07-078-023
अनो त्वं प्रतिपद्यस्व पाप्मानं जरया सह ।	KK-01-07-078-023a
एकं वर्षसहस्रं तु चरेयं यौवनेन ते ॥	KK-01-07-078-023c
अनुरुवाच 	KK-01-07-078-024
जीर्णः शिशुवदादत्ते कालेऽन्नमशुचिर्यथा ।	KK-01-07-078-024a
न जुहोति च कालेऽग्निं तां जरां नाभिकामये ॥	KK-01-07-078-024c
ययातिरुवाच 	KK-01-07-078-025
यत्त्वं मे हृदयाज्जातो वयः स्वं न प्रयच्छसि ।	KK-01-07-078-025a
जरादोषस्त्वया प्रोक्तस्तस्मात्त्वं प्रतिलप्स्यसे ॥	KK-01-07-078-025c
प्रजाश्च यौवनप्राप्ता विनशिष्यन्त्यनो तव ।	KK-01-07-078-026a
अग्निप्रस्कन्दनपरस्त्वं चाप्येवं भविष्यसि ॥	KK-01-07-078-026c
वैशम्पायन उवाच 	KK-01-07-078-027
प्रत्याख्यातश्चतुर्भिश्च शप्त्वा तान्यदुपूर्वकान् ।	KK-01-07-078-027a
पूरोः सकाशमगमन्मत्त्वा पूरुमलङ्घनम् ॥	KK-01-07-078-027c
ययातिरुवाच 	KK-01-07-078-028
पूरो त्वं मे प्रियः पुत्रस्त्वं वरीयान्भविष्यसि ।	KK-01-07-078-028a
जरा वली च मां तात पलितानि च पर्यगुः ॥	KK-01-07-078-028c
काव्यस्योशनसः शापान्न च तृप्तोऽस्मि यौवने ।	KK-01-07-078-029a
पूरो त्वं प्रतिपद्यस्व पाप्मानं जरया सह ।	KK-01-07-078-029c
कञ्चित्कालं चरेयं वै विषयान्वयसा तव ॥	KK-01-07-078-029e
पूर्णे वर्षसहस्रे तु पुनर्दास्यामि यौवनम् ।	KK-01-07-078-030a
स्वं चैव प्रतिपत्स्यामि पाप्मानं जरया सह ॥	KK-01-07-078-030c
वैशम्पायन उवाच 	KK-01-07-078-031
एवमुक्तः प्रत्युवाच पूरुः पितरमञ्जसा ।	KK-01-07-078-031a
यदात्थ मां महाराज तत्करिष्यामि ते वचः ॥	KK-01-07-078-031c
`गुरोर्वै वचनं पुण्यं स्वर्ग्यमायुष्करं नृणाम् ।	KK-01-07-078-032a
गुरुप्रसादात्त्रैलोक्यमन्वशासच्छतक्रतुः ॥	KK-01-07-078-032c
गुरोरनुमतं प्राप्य सर्वान्कामानवाप्नुयात् ।	KK-01-07-078-033a
यावदिच्छसि तावच्च धारयिष्यामि ते जराम्' ॥	KK-01-07-078-033c
प्रतिपत्स्यामि ते राजन्पाप्मानं जरया सह ।	KK-01-07-078-034a
गृहाण यौवनं मत्तश्चर कामान्यथेप्सितान् ॥	KK-01-07-078-034c
जरयाहं प्रतिच्छन्नो वयोरूपधरस्तव ।	KK-01-07-078-035a
यौवनं भवते दत्त्वा चरिष्यामि यथात्थ माम् ॥	KK-01-07-078-035c
ययातिरुवाच 	KK-01-07-078-036
पूरो प्रीतोऽस्मि ते वत्स प्रीतश्चेदं ददामि ते ।	KK-01-07-078-036a
सर्वकामसमृद्धा ते प्रजा राज्ये भविष्यति ॥	KK-01-07-078-036c
वैशम्पायन उवाच 	KK-01-07-078-037
एवमुक्त्वा ययातिस्तु स्मृत्वा काव्यं महातपाः ।	KK-01-07-078-037a
सङ्क्रामयामास जरां तदा पूरौ महात्मनि ॥ 	KK-01-07-078-037c
वैशम्पायन उवाच ।	KK-01-07-079-001
पौरवेणाथ वयसा ययातिर्नहुषात्मजः ।	KK-01-07-079-001a
`रूपयौवनसम्पन्नः कुमारः समपद्यत ।'	KK-01-07-079-001c
प्रीतियुक्तो नृपश्रेष्ठश्चरा विषयान्प्रियान् ॥	KK-01-07-079-001e
यथाकामं यथोत्साहं यथाकालं यथासुखम् ।	KK-01-07-079-002a
धर्माविरुद्धं राजेन्द्रो यथा भवति सोऽन्वभूत् ॥	KK-01-07-079-002c
देवानतर्पयद्यज्ञैः श्राद्धैस्तद्वित्पितॄनपि ।	KK-01-07-079-003a
दीनाननुग्रहैरिष्टैः कामैश्च द्विजसत्तमान् ॥	KK-01-07-079-003c
अतिथीनन्नपानैश्च विशश्च परिपालनैः ।	KK-01-07-079-004a
आनृशंस्येन शूद्रांश्च दस्यून्सन्निग्रहेण च ॥	KK-01-07-079-004c
धर्मेण च प्रजाः सर्वा यथावदनुरञ्जयन् ।	KK-01-07-079-005a
ययातिः पालयामास साक्षादिन्द्र इवापरः ॥	KK-01-07-079-005c
स राजा सिंहविक्रान्तो युवा विषयगोचरः ।	KK-01-07-079-006a
अविरोधेन धर्मस्य चचार सुखमुत्तमम् ॥	KK-01-07-079-006c
स सम्प्राप्य शुभान्कामांस्तृप्तः खिन्नश्च पार्थिवः ।	KK-01-07-079-007a
कालं वर्षसहस्रान्तं सस्मार मनुजाधिपः ॥	KK-01-07-079-007c
परिसङ्ख्याय कालज्ञः कलाः काष्ठाश्च वीर्यवान् ।	KK-01-07-079-008a
यौवनं प्राप्य राजर्षिः सहस्रपरिवत्सरान् ॥	KK-01-07-079-008c
विश्वाच्या सहितो रेमे व्यभ्राजन्नन्दने वने ।	KK-01-07-079-009a
अलकायां स कालं तु मेरुशृङ्गे तथोत्तरे ॥	KK-01-07-079-009c
यदा स पश्यते कालं धर्मात्मा तं महीपतिः ।	KK-01-07-079-010a
पूर्णं मत्वा ततः कालं पूरुं पुत्रमुवाच ह ॥	KK-01-07-079-010c
यथाकामं यथोत्साहं यथाकालमरिन्दम ।	KK-01-07-079-011a
सेविता विषयाः पुत्र यौवनेन मया तव ॥	KK-01-07-079-011c
न जातु कामः कामानामुपभोगेन शाम्यति ।	KK-01-07-079-012a
हविषा कृष्णवर्त्मेव भूय एवाभिवर्धते ॥	KK-01-07-079-012c
यत्पृथिव्यां व्रीहियवं हिरण्यं पशवः स्त्रियः ।	KK-01-07-079-013a
एकस्यापि न पर्याप्तं तस्मान्नृष्णां परित्यजेत् ॥	KK-01-07-079-013c
या दुस्त्यजा दुर्मतिभिर्या न जीर्यति जीर्यतः ।	KK-01-07-079-014a
योऽसौ प्राणान्तिको रोगस्तांतृष्णां त्यजतः सुखम् ॥	KK-01-07-079-014c
पूर्णं वर्षसहस्रं मे विषयासक्तचेतसः ।	KK-01-07-079-015a
तथाप्यनुदिनं तृष्णा ममैतेष्वभिजायते ॥	KK-01-07-079-015c
तस्मादेनामहं त्यक्त्वा ब्रह्मण्याधाय मानसम् ।	KK-01-07-079-016a
निर्द्वन्द्वो निर्ममो भूत्वा चरिष्यामि मृगैः सह ॥	KK-01-07-079-016c
पूरो प्रीतोऽस्मि भद्रं ते गृहाणेदं स्वयौवनम् ।	KK-01-07-079-017a
राज्यं चेदं गृहाण त्वं यावदिच्छसि यौवनम् ।	KK-01-07-079-017c
तावद्दीर्घायुषा भुङ्ख' त्वं हि मे प्रियकृत्सुतः ॥	KK-01-07-079-017e
वैशम्पायन उवाच 	KK-01-07-079-018
प्रतिपेदे जरां राजा ययातिर्नाहुषस्तदा ।	KK-01-07-079-018a
यौवनं प्रतिपेदे च पूरुः स्वं पुनरात्मवान् ॥	KK-01-07-079-018c
अभिषेक्तुकामं नृपतिं पूरुं पुत्रं कनीयसम् ।	KK-01-07-079-019a
ब्राह्मणप्रमुखा वर्णा इदं वचनमब्रुवन् ॥	KK-01-07-079-019c
कथं शुक्रस्य नप्तारं देवयान्याः सुतं प्रभो ।	KK-01-07-079-020a
ज्येष्ठं यदुमतिक्रम्य राज्यं पूरोः प्रयच्छसि ॥	KK-01-07-079-020c
यदुर्ज्येष्ठस्तव सुतो जातस्तमनु तुर्वसुः ।	KK-01-07-079-021a
शर्मिष्ठायाः सुतो द्रुह्युस्ततोऽनुः पूरुरेव च ॥	KK-01-07-079-021c
कथं ज्येष्ठानतिक्रम्य कनीयान्राज्यमर्हति ।	KK-01-07-079-022a
एतत्सम्बोधयामस्त्वां धर्मं त्वं प्रतिपालय ॥	KK-01-07-079-022c
ययातिरुवाच 	KK-01-07-079-023
ब्राह्मणप्रमुखा वर्णाः सर्वे शृण्वन्तु मे वचः ।	KK-01-07-079-023a
ज्येष्ठं प्रति यथा राज्यं न देयं मे कथञ्चन ॥	KK-01-07-079-023c
मम ज्येष्ठेन यदुना नियोगो नानुपालितः ।	KK-01-07-079-024a
प्रतिकूलः पितुर्यश्च न स पुत्रः सतां मतः ॥	KK-01-07-079-024c
मातापित्रोर्वचनकृद्धितः पथ्यश्च यः सुतः ।	KK-01-07-079-025a
स पुत्रः पुत्रवद्यश्च वर्तते पितृमातृषु ॥	KK-01-07-079-025c
`पुदिति नरकस्याख्या दुःखं च नरकं विदुः ।	KK-01-07-079-026a
पुतस्त्राणात्ततः पुत्त्रमिहेच्छन्ति परत्र च ॥	KK-01-07-079-026c
आत्मनः सदृशः पुत्रः पितृदेवर्षिपूजने ।	KK-01-07-079-027a
यो बहूनां गुणकरः स पुत्रो ज्येष्ठ उच्यते ॥	KK-01-07-079-027c
मूकोऽन्धो बधिरः श्वित्री स्वधर्मं नानुतिष्ठति ।	KK-01-07-079-028a
चोरः किल्बिषिकः पुत्रो ज्येष्ठो न ज्येष्ठ उच्यते ॥	KK-01-07-079-028c
ज्येष्ठांशहारी गुणकृदिह लोके परत्र च ।	KK-01-07-079-029a
श्रेयान्पुत्रो गुणोपेतः स पुत्रो नेतरो वृथा ।	KK-01-07-079-029c
वदन्ति धर्मं धर्मज्ञाः पितॄणां पुत्रकारणात् ॥	KK-01-07-079-029e
वेदोक्तं सम्भवं मह्यमनेन हृदयोद्भवम् ।	KK-01-07-079-030a
तस्य जातमिदं कृत्स्नमात्मा पुत्र इति श्रुतिः' ॥	KK-01-07-079-030c
यदुनाऽहमवज्ञातस्तथा तुर्वसुनापि च ।	KK-01-07-079-031a
द्रुह्युना चानुना चैव मय्यवज्ञ कृता भृशम् ॥	KK-01-07-079-031c
पूरुणा तु कृतं वाक्यं मानितं च विशेषतः ।	KK-01-07-079-032a
कनीयान्मम दायादो धृता येन जरा मम ॥	KK-01-07-079-032c
मम कामः स च कृतः पूरुणा मित्ररूपिणा ।	KK-01-07-079-033a
शुक्रेण च वरो दत्तः काव्येनोशनसा स्वयम् ॥	KK-01-07-079-033c
पुत्रो यस्त्वाऽनुवर्तेत स राजा पृथिवीपतिः ।	KK-01-07-079-034a
`यो वानुवर्ती पुत्राणां स पुत्रो दायभाग्भवेत्' ॥	KK-01-07-079-034c
भवतोऽनुनयाम्येवं पूरू राज्येऽभिषिच्यताम् ।	KK-01-07-079-035a
प्रकृतय ऊचुः ।	KK-01-07-079-035
यः पुत्रो गुणसम्पन्नो मातापित्रोर्हितः सदा ॥	KK-01-07-079-035c
सर्वमर्हति कल्याणं कनीयानपि सत्तमः ।	KK-01-07-079-036a
`वेद धमार्थशास्त्रेषु मुनिभिः कथितं पुरा' ॥	KK-01-07-079-036c
अर्हः पूरुरिदं राज्यं यः सुतः प्रियकृत्तव ।	KK-01-07-079-037a
वरदानेन शुक्रस्य न शक्यं वक्तुमुत्तरम् ॥	KK-01-07-079-037c
वैशम्पायन उवाच ।	KK-01-07-079-038
पौरजानपदैस्तुष्टैरित्युक्तो नाहुषस्तदा ।	KK-01-07-079-038a
अभ्यषिञ्चत्ततः पूरुं राज्ये स्वे सुतमात्मनः ॥	KK-01-07-079-038c
`यदुं च तुर्वसुं चोभौ द्रुह्युं चैव सहानुजम् ।	KK-01-07-079-039a
अन्तेषु स विनिक्षिप्य नाहुषः स्वात्मजान्सुतान्' ॥	KK-01-07-079-039c
दत्त्वा च पूरवे राज्यं वनवासाय दीक्षितः ।	KK-01-07-079-040a
पुरात्स निर्ययौ राजा ब्राह्मणैस्तापसैः सह ॥	KK-01-07-079-040c
`देवयान्या च सहितः शर्मिष्ठया च भारत ।	KK-01-07-079-041a
अकरोत्स वने राजा सभार्यस्तप उत्तमम्' ॥	KK-01-07-079-041c
यदोस्तु यादवा जातास्तुर्वसोर्यवनाः स्मृताः ।	KK-01-07-079-042a
द्रुह्योः सुतास्तु वै भोजा अनोस्तु म्लेच्छजातयः ॥	KK-01-07-079-042c
पूरोस्तु पौरवो वंशो यत्र जातोऽसि पार्थिव ।	KK-01-07-079-043a
इदं वर्षसहस्राणि राज्यं कारयितुं वशी ॥ ॥	KK-01-07-079-043c
	
वैशम्पायन उवाच ।	KK-01-07-080-001
एवं स नाहुषो राजा ययातिः पुत्रमीप्सितम् ।	KK-01-07-080-001a
राज्येऽभिषिच्य मुदितो वानप्रस्थोऽभवन्मुनिः ॥	KK-01-07-080-001c
उषित्वा च वने वासं ब्राह्मणैः संशितव्रतः ।	KK-01-07-080-002a
फलमूलाशनो दान्तस्ततः स्वर्गमितो गतः ॥	KK-01-07-080-002c
स गतः स्वर्निवासं तं निवसन्मुदितः सुखी ।	KK-01-07-080-003a
कालेन नातिमहता पुनः शक्रेण पातितः ॥	KK-01-07-080-003c
`साधुभिः सङ्गतिं लब्ध्वा पुनः स्वर्गमुपेयिवान् ।	KK-01-07-080-004a
जनमेजय उवाच ।	KK-01-07-080-004
स्वर्गतश्च पुनर्ब्रह्मन्निवसन्देववेश्मनि ।	KK-01-07-080-004c
कालेन नातिमहता कथं शक्रेण पातितः' ॥	KK-01-07-080-004e
निपतन्प्रच्युतः स्वर्गादप्राप्तो मेदिनीतलम् ।	KK-01-07-080-005a
स्थित आसीदन्तरिक्षे स तदेति श्रुतं मया ॥	KK-01-07-080-005c
तत एव पुनश्चापि गतः स्वर्गमिति श्रुतम् ।	KK-01-07-080-006a
राज्ञा वसुमता सार्धमष्टकेन च वीर्यवान् ॥	KK-01-07-080-006c
प्रतर्दनेन शिबिना समेत्य किल संसदि ।	KK-01-07-080-007a
कर्मणा केन स दिवं पुनः प्राप्तो महीपतिः ॥	KK-01-07-080-007c
सर्वमेतदशेषेण श्रोतुमिच्छामि तत्त्वतः ।	KK-01-07-080-008a
कथ्यमानं त्वया विप्र विप्रर्षिगणसन्निधौ ॥	KK-01-07-080-008c
देवराजसमो ह्यासीद्ययातिः पृथिवीपतिः ।	KK-01-07-080-009a
वर्धनः कुरुवंशस्य विभावसुसमद्युतिः ॥	KK-01-07-080-009c
तस्य विस्तीर्णयशसः सत्यकीर्तेर्महात्मनः ।	KK-01-07-080-010a
चरितं श्रोतुमिच्छामि दिवि चेह च सर्वशः ॥	KK-01-07-080-010c
वैशम्पायन उवाच ।	KK-01-07-080-011
हन्त ते कथयिष्यामि ययातेरुत्तरां कथाम् ।	KK-01-07-080-011a
दिवि चेह च पुण्यार्थां सर्वपापप्रणाशिनीम् ॥	KK-01-07-080-011c
ययातिर्नाहुषो राजा पूरुं पुत्रं कनीयसम् ।	KK-01-07-080-012a
राज्येऽभिषिच्य मुदितः प्रावव्राज वनं तदा ॥	KK-01-07-080-012c
अन्त्युषे स विनिक्षिप्य पुत्रान्यदुपुरोगमान् ।	KK-01-07-080-013a
फलमूलाशनो राजा वने सन्न्यवसच्चिरम् ॥	KK-01-07-080-013c
शंसितात्मा जितक्रोधस्तर्पयन्पितृदेवताः ।	KK-01-07-080-014a
अग्नींश्च विधिवज्जुह्वन्वानप्रस्थविधानतः ॥	KK-01-07-080-014c
अथितीन्पूजयामास वन्येन हविषा विभुः ।	KK-01-07-080-015a
शिलोञ्छवृत्तिमास्थाय शेषान्नकृतभोजनः ॥	KK-01-07-080-015c
पूर्णं वर्षसहस्रं च एवंवृत्तिरभून्नृपः ।	KK-01-07-080-016a
अब्भक्षः शरदस्त्रिंशदासीन्नियतवाङ्मनाः ॥	KK-01-07-080-016c
ततश्च वायुभक्षोऽभूत्संवत्सरमतन्द्रितः ।	KK-01-07-080-017a
तथा पञ्चाग्निमध्ये च तपस्तेपे स वत्सरम् ॥	KK-01-07-080-017c
एकपादः स्तितश्चासीत्षण्मासाननिलाशनः ।	KK-01-07-080-018a
पुण्यकीर्तिस्ततः स्वर्गे जगामावृत्य रोदसी ॥	KK-01-07-080-018c
वैशम्पायन उवाच ।	KK-01-07-081-001
स्वर्गतः स तु राजेन्द्रो निवसन्देववेश्मनि ।	KK-01-07-081-001a
पूजितस्त्रिदशैः साध्यैर्मरुद्भिर्वसुभिस्तथा ॥	KK-01-07-081-001c
देवलोकं ब्रह्मलोकं सञ्चरन्पुण्यकृद्वशी ।	KK-01-07-081-002a
अवसत्पृथिवीपालो दीर्घकालमिति श्रुतिः ॥	KK-01-07-081-002c
स कदाचिन्नृपश्रेष्ठो ययातिः शक्रमागमत् ।	KK-01-07-081-003a
कथान्ते तत्र शक्रेण स पृष्टः पृथिवीपतिः ॥	KK-01-07-081-003c
शक्र उवाच ।	KK-01-07-081-004
यदा स पूरुस्तव रूपेण राजञ्जरां गृहीत्वा प्रचचार भूमौ ।	KK-01-07-081-004a
तदा च राज्यं सम्प्रदायैव तस्मै त्वया किमुक्तः कथयेह सत्यम् ॥	KK-01-07-081-004c
ययातिरुवाच ।	KK-01-07-081-005
गङ्गायमुनयोर्मध्ये कृत्स्नोयं विषयस्तव ।	KK-01-07-081-005a
मध्ये पृथिव्यास्त्वं राजा भ्रातरोऽन्त्याधिपास्तव ॥	KK-01-07-081-005c
`न च कुर्यान्नरो दैन्यं शाठ्यं क्रोधं तथैव च ।	KK-01-07-081-006a
जैह्यं च मत्सरं वैरं सर्वत्रेदं न कारयेत् ॥	KK-01-07-081-006c
मातरं पितरं ज्येष्ठं विद्वांसं च तपोधनम् ।	KK-01-07-081-007a
क्षमावन्तं च राजेन्द्र नावमन्येत बुद्धिमान् ॥	KK-01-07-081-007c
अशक्तस्तु क्षमते नित्यमशक्तः क्रुध्यते नरः ।	KK-01-07-081-008a
दुर्जनः सुजनं द्वेष्टि दुर्बलो बलवत्तरम् ॥	KK-01-07-081-008c
रूपवन्तमरूपी च धनवन्तं च निर्धनः ।	KK-01-07-081-009a
अकर्मी कर्मिणं द्वेष्टि धार्मिकं च नधार्मिकः ॥	KK-01-07-081-009c
निर्गुणो गुणवन्तं च पुत्रैतत्कलिलक्षणम् ।	KK-01-07-081-010a
विपरीतं च राजेन्द्र एतेषु कृतलक्षणम् ॥	KK-01-07-081-010c
ब्राह्मणो वाथ वा राजा वैश्यो वा शूद्र एव वा ।	KK-01-07-081-011a
प्रशस्तेषु प्रसक्ताश्चेत्प्रशस्यन्ते यशस्विनः ॥	KK-01-07-081-011c
तस्मात्प्रशस्ते राजेन्द्र नरः सक्तमना भवेत् ।	KK-01-07-081-012a
अलोकज्ञा ह्यप्रशस्ता भ्रातरस्ते ह्यबुद्धयः ॥	KK-01-07-081-012c
अन्त्याधिपतयः सर्वे ह्यभवन्गुरुशासनात् ।	KK-01-07-081-013a
इन्द्र उवाच ।	KK-01-07-081-013
त्वं हि धर्मविदो राजन्कत्थसे धर्मसुत्तमम् ।	KK-01-07-081-013c
कथयस्व पुनर्मेऽद्य लोकवृत्तान्तमुत्तमम् ॥	KK-01-07-081-013e
ययातिरुवाच'	KK-01-07-081-014
अक्रोधनः क्रोधनेभ्यो विशिष्टस्तथा तितिक्षुरतितिक्षोर्विशिष्टः ।	KK-01-07-081-014a
अमानुषेभ्यो मानुषाश्च प्रधानाविद्वांस्तथैवाविदुषः प्रधानः ॥	KK-01-07-081-014c
आक्रुश्यमानो नाकोशेन्मन्युरेव तितिक्षतः ।	KK-01-07-081-015a
आक्रोष्टारं निर्दहति सुकृतं चास्य विन्दति ॥	KK-01-07-081-015c
नारुन्तुदः स्यान्न नृशंसवादी न हीनतः परमभ्याददीत ।	KK-01-07-081-016a
ययाऽस्य वाचा पर उद्विजेतन तां वदेद्रुशतीं पापलोक्याम् ॥	KK-01-07-081-016c
अरुन्तुदं पुरुषं तीक्ष्णवाचं वाक्कण्टकैर्वितुदन्तं मनुष्यान् ।	KK-01-07-081-017a
विद्यादलक्ष्मीकतमं जनानां मुखे निबद्धां निर्ऋतिं वहन्तम् ॥	KK-01-07-081-017c
सद्भिः पुरस्तादभिपूजितः स्यात्सद्भिस्तथा पृष्ठतो रक्षितः स्यात् ।	KK-01-07-081-018a
सदाऽसतामतिवादांस्तितिक्षेत्सतां वृत्तं चाददीतार्यवृत्तः ॥	KK-01-07-081-018c
वाक्सायका वदनान्निष्पतन्ति यैराहतः शोचति रात्र्यहानि ।	KK-01-07-081-019a
परस्य ये मर्मसु सम्पतन्ति तान्पण्डितो नावसृजेत्परेषु ॥	KK-01-07-081-019c
नहीदृशं संवननं त्रिषु लोकेषु विद्यते ।	KK-01-07-081-020a
दया मैत्री च भूतेषु दानं च मधुरा च वाक् ॥	KK-01-07-081-020c
तस्मात्सान्त्वं सदा वाच्यं न वाच्यं परुषं क्वचित् ।	KK-01-07-081-021a
पूज्यान्सम्पूजयेद्दद्यान्न च याचेत्कदाचन ॥	KK-01-07-081-021c
	
इन्द्र उवाच 	KK-01-07-082-001
सर्वाणि कर्माणि समाप्य राजन्गृहं परित्यज्य वनं गतोऽसि ।	KK-01-07-082-001a
तत्त्वां पृच्छामि नहुषस्य पुत्रकेनासि तुल्यस्तपसा ययाते ॥	KK-01-07-082-001c
ययातिरुवाच 	KK-01-07-082-002
नाहं देवमनुष्येषु गन्धर्वेषु महर्षिषु ।	KK-01-07-082-002a
आत्मनस्तपसा तुल्यं कञ्चित्पश्यामि वासव ॥	KK-01-07-082-002c
इन्द्र उवाच 	KK-01-07-082-003
यदाऽवमंस्थाः सदृशः श्रेयसश्च अल्पीयसश्चाविदितप्रभावः ।	KK-01-07-082-003a
तस्माल्लोकास्त्वन्तवन्तस्तवे मेक्षीणे पुण्ये पतिताऽस्यद्य राजन् ॥	KK-01-07-082-003c
ययातिरुवाच 	KK-01-07-082-004
सुरर्षिगन्धर्वनरावमानात्क्षयं गता मे यदि शक्रलोकाः ।	KK-01-07-082-004a
इच्छाम्यहं सुरलोकाद्विहीनःसतां मध्ये पतितुं देवराज ॥	KK-01-07-082-004c
इन्द्र उवाच 	KK-01-07-082-005
सतां सकाशे पतिताऽसि राजंश्च्युतः प्रतिष्ठां यत्र लब्धासि भूयः ।	KK-01-07-082-005a
एतद्विदित्वा च पुनर्ययातेत्वं माऽवमंस्थाः सदृशः श्रेयसश्च ॥	KK-01-07-082-005c
वैशम्पायन उवाच 	KK-01-07-082-006
ततः प्रहायामरराजजुष्टान्पुण्याँल्लोकान्पतमानं ययातिम् ।	KK-01-07-082-006a
सम्प्रेक्ष्य राजर्षिवरोऽष्टकस्तमुवाच सद्धर्मविधानगोप्ता ॥	KK-01-07-082-006c
अष्टक उवाच 	KK-01-07-082-007
कस्त्वं युवा वासवतुल्यरूपःस्वतेजसा दीप्यमानो यथाऽग्निः ।	KK-01-07-082-007a
पतस्युदीर्णाम्बुधरान्धकारात्खात्खेचराणां प्रवरो यथाऽर्कः ॥	KK-01-07-082-007c
दृष्ट्वा च त्वां सूर्यपथात्पतन्तं वैश्वानरार्कद्युतिमप्रमेयम् ।	KK-01-07-082-008a
किं नु स्विदेतत्पततीति सर्वेवितर्कयन्तः परिमोहिताः स्मः ॥	KK-01-07-082-008c
दृष्ट्वा च त्वां धिष्ठितं देवमार्गे शक्रार्कविष्णुप्रतिमप्रभावम् ।	KK-01-07-082-009a
अभ्युद्गतास्त्वां वयमद्य सर्वे तत्त्वं प्रपाते तव जिज्ञासमानाः ॥	KK-01-07-082-009c
न चापि त्वां धृष्णुमः प्रष्टुमग्रेन च त्वमस्मान्पृच्छसि ये वयं स्मः ।	KK-01-07-082-010a
तत्त्वां पृच्छामि स्पृहणीयरूपकस्य त्वं वा किन्निमित्तं त्वमागाः ॥	KK-01-07-082-010c
भयं तु ते व्येतु विषादमोहौत्यजाशु चैवेन्द्रसमप्रभाव ।	KK-01-07-082-011a
त्वां वर्तमानं हि सतां सकाशेनालं प्रसोढुं बलहाऽपि शक्रः ॥	KK-01-07-082-011c
सन्तः प्रतिष्ठा हि सुखच्युतानां सतां सदैवामरराजकल्प ।	KK-01-07-082-012a
ते सङ्गताः स्थावरजङ्गमेशाः प्रतिष्ठितस्त्वं सदृशेषु सत्सु ॥	KK-01-07-082-012c
प्रभुरग्निः प्रतपने भूमिरावपने प्रभुः ।	KK-01-07-082-013a
प्रभुः सूर्यः प्रकाशित्वे सतां चाभ्यागतः प्रभुः ॥ ॥	KK-01-07-082-013c
	
ययातिरुवाच ।	KK-01-07-083-001
अहं ययातिर्नहुषस्य पुत्रःपूरोः पिता सर्वभूतावमानात् ।	KK-01-07-083-001a
प्रभ्रंशितः सुरसिद्धर्षिलोकात्परिच्युतः प्रपताम्यल्पपुण्यः ॥	KK-01-07-083-001c
अहं हि पूर्वो वयसा भवद्भ्यस्तेनाभिवादं भवतां न प्रयुञ्जे ।	KK-01-07-083-002a
यो विद्यया तपसा जन्मना वा वृद्धः स पूज्यो भवति द्विजानाम् ॥	KK-01-07-083-002c
अष्टक उवाच ।	KK-01-07-083-003
अवादीस्त्वं वयसा यः प्रवृद्धः स वै राजन्नाभ्यधिकः कथ्यते च ।	KK-01-07-083-003a
यो विद्यया तपसा सम्प्रवृद्धः स एव पूज्यो भवति द्विजानाम् ॥	KK-01-07-083-003c
ययातिरुवाच ।	KK-01-07-083-004
प्रतिकूलं कर्मणां पापमाहुस्तद्वर्ततेऽप्रवणे पापलोक्यम् ।	KK-01-07-083-004a
सन्तोऽसतां नानुवर्तन्ति चैतद्यथा चैषामनुकूलास्तथाऽऽसन् ॥	KK-01-07-083-004c
अभूद्धनं मे विपुलं गतं तद्विचेष्टमानो नाधिगन्ता तदस्मि ।	KK-01-07-083-005a
एवं प्रधार्यात्महिते निविष्टो यो वर्तते स विजानाति जीवः ॥	KK-01-07-083-005c
महाधनो यो यजते सुयज्ञैर्यः सर्वविद्यासु विनीतबुद्धिः ।	KK-01-07-083-006a
वेदानधीत्य तपसा योज्य देहं दिवं स यायात्पुरुषो वीतमोहः ॥	KK-01-07-083-006c
न जातु हृष्येन्महता धनेनवेदानधीयीतानहङ्कृतः स्यात् ।	KK-01-07-083-007a
नानाभावा बहवो जीवलोके दैवाधीना नष्टचेष्टाधिकाराः ।	KK-01-07-083-007c
तत्तत्प्राप्य न विहन्येत धीरो दिष्टं बलीय इति मत्वाऽऽत्मबुद्ध्या ॥	KK-01-07-083-007e
सुखं हि जन्तुर्यदि वाऽपि दुःखं दैवाधीनं विन्दते नात्मशक्त्या ।	KK-01-07-083-008a
तस्माद्दिष्टं बलवन्मन्यमानो न सञ्ज्वरेन्नापि हृष्येत्कथञ्चित् ॥	KK-01-07-083-008c
दुःखैर्न तप्येन्न सुखैः प्रहृष्येत्समेन वर्तेत सदैव धीरः ।	KK-01-07-083-009a
दिष्टं बलीय इति मन्यमानोन सञ्ज्वरेन्नापि हृष्येत्कथञ्चित् ॥	KK-01-07-083-009c
भये न मुह्याम्यष्टकाहं कदाचित् सन्तापो मे मानसो नास्ति कश्चित् ।	KK-01-07-083-010a
धाता यथा मां विदधीत लोके ध्रुवं तथाऽहं भवितेति मत्वा ॥	KK-01-07-083-010c
संस्वेदजा अण्डजाश्चोद्भिदश्च सरीसृपाः कृमयोऽथाप्सु मत्स्याः ।	KK-01-07-083-011a
तथाश्मनस्तृणकाष्ठं च सर्वे दिष्टक्षये स्वां प्रकृतिं भजन्ति ॥	KK-01-07-083-011c
अनित्यतां सुखदुःस्वस्य बुद्ध्वाकस्मात्सन्तापमष्टकाहं भजेयम् ।	KK-01-07-083-012a
किं कुर्यां वै किं च कृत्वा न तप्ये तस्मात्सन्तापं वर्जयाम्यप्रमत्तः ॥	KK-01-07-083-012c
वैशम्पायन उवाच ।	KK-01-07-083-013
एवं ब्रुवाणं नृपतिं ययातिमथाष्टकः पुनरेवान्वपृच्छत् ।	KK-01-07-083-013a
मातामहं सर्वगुणोपपन्नं तत्रस्थितं स्वर्गलोके यथावत् ॥	KK-01-07-083-013c
अष्टक उवाच ।	KK-01-07-083-014
ये ये लोकाः पार्थिवेन्द्रप्रधानास्त्वया भुक्ता यं च कालं यथावत् ।	KK-01-07-083-014a
तान्मे राजन्ब्रूहि सर्वान्यथावत्क्षेत्रज्ञवद्भाषसे त्वं हि धर्मान् ॥	KK-01-07-083-014c
ययातिरुवाच ।	KK-01-07-083-015
राजाऽहमासमिह सार्वभौमस्ततो लोकान्महतश्चाजयं वै ।	KK-01-07-083-015a
तत्रावसं वर्षसहस्रमात्रं ततो लोकं परमस्म्यभ्युपेतः ॥	KK-01-07-083-015c
ततः पुरीं पुरुहूतस्य रम्यां सहस्रद्वारां शतयोजनायताम् ।	KK-01-07-083-016a
अध्यावसं वर्षसहस्रमात्रं ततो लोकं परमस्म्यभ्युपेतः ॥	KK-01-07-083-016c
ततो दिव्यमजरं प्राप्य लोकं प्रजापतेर्लोकपतेर्दुरापम् ।	KK-01-07-083-017a
तत्रावसं वर्षसहस्रमात्रं ततो लोकं परमस्म्यभ्युपेतः ॥	KK-01-07-083-017c
स देवदेवस्य निवेशने चविहृत्य लोकानवसं यथेष्टम् ।	KK-01-07-083-018a
सम्पूज्यमानस्त्रिदशैः समस्तैस्तुल्यप्रभावद्युतिरीश्वराणाम् ॥	KK-01-07-083-018c
तथाऽऽवसं नन्दने कामरूपी संवत्सराणामयुतं शतानाम् ।	KK-01-07-083-019a
सहाप्सरोभिर्विहरन्पुण्यगन्धान्पश्यन्नगान्पुष्पितांश्चारुरूपान् ॥	KK-01-07-083-019c
तत्र स्थितं मां देव सुखेषु सक्तं कालेऽतीते महति ततोऽतिमात्रम् ।	KK-01-07-083-020a
दूतो देवानामब्रवीदुग्ररूपो ध्वंसेत्युच्चैस्त्रिः प्लुतेन स्वरेण ॥	KK-01-07-083-020c
एतावन्मे विदितं राजसिंह ततो भ्रष्टोऽहं नन्दनात्क्षीणपुण्यः ।	KK-01-07-083-021a
वाचोऽश्रौषं चान्तरिक्षे सुराणां सानुक्रोशाः शोचतां मां नरेन्द्र ॥	KK-01-07-083-021c
अहो कष्टं क्षीणपुण्यो ययातिः पतत्यसौ पुण्यकृत्पुण्यकीर्तिः ।	KK-01-07-083-022a
तानब्रुवं पतमानस्ततोऽहं सतां मध्ये निपतेयं कथं नु ॥	KK-01-07-083-022c
तैराख्याता भवतां यज्ञभूमिः समीक्ष्य चेमां त्वरितमुपागतोऽस्मि ।	KK-01-07-083-023a
हविर्गन्धं देशिकं यज्ञभूमेर्धूमापाङ्गं प्रतिगृह्य प्रतीतः ॥ 	KK-01-07-083-023c
अष्टक उवाच 	KK-01-07-084-001
यदाऽवसो नन्दने कामरूपीसंवत्सराणामयुतं शतानाम् ।	KK-01-07-084-001a
किं कारणं कार्तयुगप्रधानहित्वा च त्वं वसुधामन्वपद्यः ॥	KK-01-07-084-001c
ययातिरुवाच 	KK-01-07-084-002
ज्ञातिः सुहृत्स्वजनो वा यथेहक्षीणे वित्ते त्यज्यते मानवैर्हि ।	KK-01-07-084-002a
तथा तत्र क्षीणपुण्यं मनुष्यं त्यजन्ति सद्यः सेश्वरा देवसङ्घाः ॥	KK-01-07-084-002c
अष्टक उवाच 	KK-01-07-084-003
तस्मिन्कथं क्षीणपुण्या भवन्ति सम्मुह्यते मेऽत्र मनोऽतिमात्रम् ।	KK-01-07-084-003a
किं वा विशिष्टाः कस्य धामोपयान्ति तद्वै ब्रूहि क्षेत्रवित्त्वं मतो मे ॥	KK-01-07-084-003c
ययातिरुवाच 	KK-01-07-084-004
इमं भौमं नरकं ते पतन्ति ललाप्यमाना नरदेव सर्वे ।	KK-01-07-084-004a
ते कङ्कगोमायुबलाशनार्थे क्षीणे पुण्ये बहुधा प्रव्रजन्ति ॥	KK-01-07-084-004c
तस्मादेतद्वर्जनीयं नरेन्द्र दुष्टं लोके गर्हणीयं च कर्म ।	KK-01-07-084-005a
आख्यातं ते पार्थिव सर्वमेव भूयश्चेदानीं वद किं ते वदामि ॥	KK-01-07-084-005c
अष्टक उवाच 	KK-01-07-084-006
यदा तु तान्वितुदन्ते वयांसि तथा गृध्राः शितिकण्ठाः पतङ्गाः ।	KK-01-07-084-006a
कथं भवन्ति कथमाभवन्ति न भौममन्यं नरकं शृणोमि ॥	KK-01-07-084-006c
ययातिरुवाच 	KK-01-07-084-007
ऊर्ध्वं देहात्कर्मणो जृम्भमाणाद्व्यक्तं पृथिव्यामनुसञ्चरन्ति ।	KK-01-07-084-007a
इमं भौमं नरकं ते पतन्ति नावेक्षन्ते वर्षपूगाननेकान् ॥	KK-01-07-084-007c
षष्टिं सहस्राणि पतन्ति व्योम्नि तथा अशीतिं परिवत्सराणि ।	KK-01-07-084-008a
तान्वै तुदन्ति पततः प्रपातं भीमा भौमा राक्षसास्तीक्ष्णदंष्ट्राः ॥	KK-01-07-084-008c
अष्टक उवाच 	KK-01-07-084-009
यदेनसस्ते पततस्तुदन्तिभीमा भौमा राक्षसास्तीक्ष्णदंष्ट्राः ।	KK-01-07-084-009a
कथं भवन्ति कथमाभवन्ति कथम्भूता गर्भभूता भवन्ति ॥	KK-01-07-084-009c
ययातिरुवाच 	KK-01-07-084-010
अस्रं रेतः पुष्पफलानुपृक्तमन्वेति तद्वै पुरुषेण सृष्टम् ।	KK-01-07-084-010a
स वै तस्या रज आपद्यते वै स गर्भभूतः समुपैति तत्र ॥	KK-01-07-084-010c
वनस्पतीनोषधीश्चाविशन्ति आपो वायुं पृथिवीं चान्तरिक्षम् ।	KK-01-07-084-011a
चतुष्पदं द्विपदं चाति सर्वमेवम्भूता गर्भभूता भवन्ति ॥	KK-01-07-084-011c
अष्टक उवाच 	KK-01-07-084-012
अन्यद्वपुर्विदधातीह गर्भमुताहोस्वित्स्वेन कायेन याति ।	KK-01-07-084-012a
आपद्यमानो नरयोनिमेतामाचक्ष्व मे संशयात्प्रब्रवीमि ॥	KK-01-07-084-012c
शरीरदेहातिसमुच्छ्रयं च चक्षुःश्रोत्रे लभते केन सञ्ज्ञाम् ।	KK-01-07-084-013a
एतत्तत्त्वं सर्वमाचक्ष्व पृष्टःक्षेत्रज्ञं त्वां तात मन्याम सर्वे ॥	KK-01-07-084-013c
ययातिरुवाच 	KK-01-07-084-014
वायुः समुत्कर्षति गर्भयोनिमृतौ रेतः पुष्पफलानुपृक्तम् ।	KK-01-07-084-014a
स तत्र तन्मात्रकृताधिकारः क्रमेण संवर्धयतीह गर्भम् ॥	KK-01-07-084-014c
स जायमानो विगृहीतमात्रः सञ्ज्ञामधिष्ठाय ततो मनुष्यः ।	KK-01-07-084-015a
स श्रोत्राभ्यां वेदयतीह शब्दं स वै रूपं पश्यति चक्षुषा च ॥	KK-01-07-084-015c
घ्राणेन गन्धं जिह्वयाऽथो रसं च त्वचा स्पर्शं मनसा वेदभावम् ।	KK-01-07-084-016a
इत्यष्टकेहोपहितं हि विद्धि महात्मनः प्राणभृतः शरीरे ॥	KK-01-07-084-016c
अष्टक उवाच 	KK-01-07-084-017
यः संस्थितः पुरुषो दह्यते वानिखन्यते वापि निकृष्यते वा ।	KK-01-07-084-017a
अभावभूतः स विनाशमेत्यकेनात्मानं चेतयते परस्तात् ॥	KK-01-07-084-017c
ययातिरुवाच 	KK-01-07-084-018
हित्वा सोऽसून्सुप्तवन्निष्टनित्वा पुरोधाय सुकृतं दुष्कृतं वा ।	KK-01-07-084-018a
अन्यां योनिं पवनाग्रानुसारी हित्वा देहं भजते राजसिंह ॥	KK-01-07-084-018c
पुण्यां योनिं पुण्यकृतो व्रजन्ति पापां योनिं पापकृतो व्रजन्ति ।	KK-01-07-084-019a
कीटाः पतङ्गाश्च भवन्ति पापा न मे विवक्षास्ति महानुभाव ॥	KK-01-07-084-019c
चतुष्पदा द्विपदाः षट्पदाश्च तथाभूता गर्भभूता भवन्ति ।	KK-01-07-084-020a
आख्यातमेतन्निखिलेन सर्वं भूयस्तु किं पृच्छसि राजसिंह ॥	KK-01-07-084-020c
अष्टक उवाच 	KK-01-07-084-021
किंस्वित्कृत्वा लभते तात लोकान्मर्त्यः श्रेष्ठांस्तपसा विद्यया च ।	KK-01-07-084-021a
तन्मे पृष्टः शंस सर्वं यथावच्छुभाँल्लोकान्येन गच्छेत्क्रमेण ॥	KK-01-07-084-021c
ययातिरुवाच 	KK-01-07-084-022
तपश्च दानं च शमो दमश्च ह्रीरार्जवं सर्वभूतानुकम्पा ।	KK-01-07-084-022a
स्वर्गस्य लोकस्य वदन्ति सन्तो द्वाराणि सप्तैव महान्ति पुंसाम् ।	KK-01-07-084-022c
नश्यन्ति मानेन तमोऽभिभूताः पुंसः सदैवेति वदन्ति सन्तः ॥	KK-01-07-084-022e
अधीयानः पण्डितम्मन्यमानो यो विद्यया हन्ति यशः परेषाम् ।	KK-01-07-084-023a
तस्यान्तवन्तश्च भवन्ति लोका न चास्य तद्ब्रह्म फलं ददाति ॥	KK-01-07-084-023c
चत्वारि कर्माण्यभयङ्कराणि भयं प्रयच्छन्त्ययथाकृतानि ।	KK-01-07-084-024a
मानाग्निहोत्रमुत मानमौनं मानेनाधीतमुत मानयज्ञः ॥	KK-01-07-084-024c
न मानमान्यो मुदमाददीत न सन्तापं प्राप्नुयाच्चावमानात् ।	KK-01-07-084-025a
सन्तः सतः पूजयन्तीह लोके नासाधवः साधुबुद्धिं लभन्ते ॥	KK-01-07-084-025c
इति दद्यामिति यज इत्यदीय इति व्रतम् ।	KK-01-07-084-026a
इत्येतानि भयान्याहुस्तानि वर्ज्यानि सर्वशः ॥	KK-01-07-084-026c
ये चाश्रयं वेदयन्ते पुराणं मनीषिणो मानसमार्गरुद्धम् ।	KK-01-07-084-027a
तन्निःश्रेयस्तेन संयोगमेत्य परां शान्तिं प्राप्नुयुः प्रेत्य चेह ॥	KK-01-07-084-027c
अष्टक उवाच ।	KK-01-07-085-001
चरन्गृहस्थः कथमेति धर्मान्कथं भिक्षुः कथमाचार्यकर्मा ।	KK-01-07-085-001a
वानप्रस्थः सत्पथे सन्निविष्टो बहून्यस्मिन्सम्प्रति वेदयन्ति ॥	KK-01-07-085-001c
ययातिरुवाच ।	KK-01-07-085-002
आहूताध्यायी गुरुकर्मस्वचोद्यः पूर्वोत्थायी चरमं चोपशायी ।	KK-01-07-085-002a
मृदुर्दान्तो धृतिमानप्रमत्तः स्वाध्याशीलः सिध्यति ब्रह्मचारी ॥	KK-01-07-085-002c
धर्मागतं प्राप्य धनं यजेत दद्यात्सदैवातिथीन्भोजयेच्च ।	KK-01-07-085-003a
अनाददानश्च परैरदत्तं सैषा गृहस्थोपनिषत्पुराणी ॥	KK-01-07-085-003c
स्ववीर्यजीवी वृजिनान्निवृत्तो दाता परेभ्यो न परोपतापी ।	KK-01-07-085-004a
तादृङ्मुनिः सिद्धिमुपैति मुख्यां वसन्नरण्ये नियताहारचेष्टः ॥	KK-01-07-085-004c
अशिल्पजीवी गुणवांश्चैव नित्यं जितेन्द्रियः सर्वतो विप्रयुक्तः ।	KK-01-07-085-005a
अनोकशायी लघुरल्पप्रसारश्चरन्देशानेकचरः स भिक्षुः ॥	KK-01-07-085-005c
रात्र्या यया वाऽभिजिताश्च लोकाभवन्ति कामाभिजिताः सुखाश्च ।	KK-01-07-085-006a
तामेव रात्रिं प्रयतेत विद्वानरण्यसंस्थो भवितुं यतात्मा ॥	KK-01-07-085-006c
दशैव पूर्वान्दश चापरांश्चज्ञातीनथात्मानमथैकविंशम् ।	KK-01-07-085-007a
अरण्यवासी सुकृते दधाति विमुच्यारण्ये स्वशरीरधातून् ॥	KK-01-07-085-007c
अष्टक उवाच ।	KK-01-07-085-008
कतिस्विदेव मुनयः कति मौनानि चाप्युत ।	KK-01-07-085-008a
भवन्तीति तदाचक्ष्व श्रोतुमिच्छामहे वयम् ॥	KK-01-07-085-008c
ययातिरुवाच ।	KK-01-07-085-009
अरण्ये वसतो यस्य ग्रामो भवति पृष्ठतः ।	KK-01-07-085-090a
ग्रामे वा वसतोऽरण्यं स मुनिः स्याज्जनाधिप ॥	KK-01-07-085-009c
अष्टक उवाच ।	KK-01-07-085-010
कथंस्विद्वसतोऽरण्ये ग्रामो भवति पृष्ठतः ।	KK-01-07-085-010a
ग्रामे वा वसतोऽरण्यं कथं भवति पृष्ठतः ॥	KK-01-07-085-010c
ययातिरुवाच ।	KK-01-07-085-011
न ग्राम्यमुपयुञ्जीत य आरण्यो मुनिर्भवेत् ।	KK-01-07-085-011a
तथास्य वसतोऽरण्ये ग्रामो भवति पृष्ठतः ॥	KK-01-07-085-011c
अनग्निरनिकेतश्चाप्यगोत्रचरणो मुनिः ।	KK-01-07-085-012a
कौपीनाच्छादनं यावत्तावदिच्छेच्च चीवरम् ॥	KK-01-07-085-012c
यावत्प्राणाभिसन्धानं तावदिच्छेच्च भोजनम् ।	KK-01-07-085-013a
तथाऽस्य वसतो ग्रामेऽरण्यं भवति पृष्ठतः ॥	KK-01-07-085-013c
यस्तु कामान्परित्यज्य त्यक्तकर्मा जितेन्द्रियः ।	KK-01-07-085-014a
आतिष्ठेच्च मुनिर्मौनं स लोके सिद्धिमाप्नुयात् ॥	KK-01-07-085-014c
धौतदन्तं कृत्तनखं सदा स्नातमलङ्कृतम् ।	KK-01-07-085-015a
असितं सितकर्माणं कस्तमर्हति नार्चितुम् ॥	KK-01-07-085-015c
तपसा कर्शितः क्षामः क्षीणमांसास्थिशोणितः ।	KK-01-07-085-016a
स च लोकमिमं जित्वा लोकं विजयते परम् ॥	KK-01-07-085-016c
यदा भवति निर्द्वन्द्वो मुनिर्मौनं समास्थितः ।	KK-01-07-085-017a
अथ लोकमिमं जित्वा लोकं विजयते परम् ॥	KK-01-07-085-017c
आस्येन तु यदाऽहारं गोवन्मृगयते मुनिः ।	KK-01-07-085-018a
अथास्य लोकः सर्वोऽयं सोऽमृतत्वाय कल्पते ॥	KK-01-07-085-018c
सामान्यधर्मः सर्वेषां क्रोधो लोभो द्रुहाऽक्षमा ।	KK-01-07-085-019a
विहाय मत्सरं शाठ्यं दर्पं दम्भं च पैशुनम् ।	KK-01-07-085-019c
क्रोधं लोभं ममत्वं च यस्य नास्ति स धर्मवित् ॥	KK-01-07-085-019e
अष्टक उवाच ।	KK-01-07-085-020
नित्याशनो ब्रह्मचारी गृहस्थो वनगो मुनिः ।	KK-01-07-085-020a
नाधर्ममशनात्प्राप्येत्कथं ब्रूहीह पृच्छते ॥	KK-01-07-085-020c
ययातिरुवाच ।	KK-01-07-085-021
अष्टौ ग्रासा मुनेः प्रोक्ताः षोडशारण्यवासिनः ।	KK-01-07-085-021a
द्वात्रिंशत्तु गृहस्थस्य अमितं ब्रह्मचारिणः ॥	KK-01-07-085-021c
इत्येवं कारणैर्ज्ञेयमष्टकैतच्छुभाशुभम् ॥ ॥	KK-01-07-085-022ac
अष्टक उवाच 	KK-01-07-086-001
कतरस्त्वनयोः पूर्वं देवानामेति साम्यताम् ।	KK-01-07-086-001a
उभयोर्धावतो राजन्सूर्याचन्द्रमसोरिव ॥	KK-01-07-086-001c
ययातिरुवाच 	KK-01-07-086-002
अनिकेतो गृहस्थेषु कामवृत्तेषु संयतः ।	KK-01-07-086-002a
ग्राम एव वसन्भिक्षुस्तयोः पूर्वतरं गतः ॥	KK-01-07-086-002c
अप्राप्य दीर्घमायुस्तु यः प्राप्तो विकृतिं चरेत् ।	KK-01-07-086-003a
तप्यते यदि तत्कृत्वा चरेत्सोऽन्यत्तपस्ततः ॥	KK-01-07-086-003c
पापानां कर्मणां नित्यं बिभीयाद्यस्तु मानवः ।	KK-01-07-086-004a
सुखमप्याचरन्नित्यं सोऽत्यन्तं सुखमेधते ॥	KK-01-07-086-004c
यद्वै नृशंसं तदसत्यमाहुर्यः सेवते धर्ममनर्थबुद्धिः ।	KK-01-07-086-005a
अस्वोऽप्यनीशश्च तथैव राजंस्तदार्जवं स समाधिस्तदार्यम् ॥	KK-01-07-086-005c
अष्टक उवाच 	KK-01-07-086-006
केनासि हूतः प्रहितोऽसि राजन्युवा स्रग्वी दर्शनीयः सुवर्चाः ।	KK-01-07-086-006a
कुतऋ आयातः कतरस्यां दिशि त्वमुताहोस्वित्पार्थिवं स्थानमस्ति ॥	KK-01-07-086-006c
ययातिरुवाच 	KK-01-07-086-007
इमं भौमं नरकं क्षीणपुण्यः प्रवेष्टुमुर्वीं गगनाद्विप्रहीणः ।	KK-01-07-086-007a
`विद्वांश्चैवं मतिमानार्यबुद्धिर्ममाभवत्कर्मलोक्यं च सर्वम्' ।	KK-01-07-086-007c
उक्त्वाऽहं वः प्रपतिष्याम्यनन्तरं त्वरन्ति मां लोकपा ब्राह्मणा ये ॥	KK-01-07-086-007e
सतां सकाशे तु वृतः प्रपातस्ते सङ्गता गुणवन्तश्च सर्वे ।	KK-01-07-086-008a
शक्राच्च लब्धो हि वरो मयैषपतिष्यता भूमितलं नरेन्द्र ॥	KK-01-07-086-008c
अष्टक उवाच ।	KK-01-07-086-009
पृच्छामि त्वां मा प्रपत प्रपातं यदि लोकाः पार्थिव सन्ति मेऽत्र ।	KK-01-07-086-009a
यद्यन्तरिक्षे यदि वा दिवि स्थिताःक्षेत्रज्ञं त्वां तस्य धर्मस्य मन्ये ॥	KK-01-07-086-009c
ययातिरुवाच 	KK-01-07-086-010
यावत्पृथिव्यां विहितं गवाश्वं सहारण्यैः पशुभिः पार्वतैश्च ।	KK-01-07-086-010a
तावल्लोका दिवि ते संस्थिता वैतथा विजानीहि नरेन्द्रसिंह ॥	KK-01-07-086-010c
अष्टक उवाच 	KK-01-07-086-011
तांस्ते ददामि मा प्रपत प्रपातं ये मे लोका दिवि राजेन्द्र सन्ति ।	KK-01-07-086-011a
यद्यन्तरिक्षे यदि वा दिवि श्रितास्तानाक्रम क्षिप्रमपेतमोहः ॥	KK-01-07-086-011c
ययातिरुवाच 	KK-01-07-086-012
नास्मद्विधोऽब्राह्मणो ब्रह्मविच्च प्रतिग्रहे वर्तते राजमुख्य ।	KK-01-07-086-012a
यथा प्रदेयं सततं द्विजेभ्यस्तथाऽददं पूर्वमहं नरेन्द्र ॥	KK-01-07-086-012c
नाब्राह्मणः कृपणो जातु जीवेद्या चाप्यस्याऽब्राह्मणी वीरपत्नी ।	KK-01-07-086-013a
सोऽहं नैवाकृतपूर्वं चरेयं विधित्समानः किमु तत्र साधुः ॥	KK-01-07-086-013c
प्रतर्दन उवाच 	KK-01-07-086-014
पृच्छामि त्वां स्पृहणीयरूप प्रतर्दनोऽहं यदि मे सन्ति लोकाः ।	KK-01-07-086-014a
यद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये ॥	KK-01-07-086-014c
ययातिरुवाच 	KK-01-07-086-015
सन्ति लोका बहवस्ते नरेन्द्र अप्येकैकः सप्तसप्ताप्यहानि ।	KK-01-07-086-015a
मधुच्युतो घृतपृक्ता विशोकास्ते नान्तवन्तः प्रतिपालयन्ति ॥	KK-01-07-086-015c
प्रतर्दन उवाच 	KK-01-07-086-016
तांस्ते ददानि मा प्रपत प्रपातं ये मे लोकास्तव ते वै भवन्तु ।	KK-01-07-086-016a
यद्यन्तरिक्षे यदि वा दिवि श्रितास्तानाक्रम क्षिप्रमपेतमोहः ॥	KK-01-07-086-016c
ययातिरुवाच 	KK-01-07-086-017
न तुल्यतेजाः सुकृतं कामयेत योगक्षेमं पार्थिव पार्थिवः सन् ।	KK-01-07-086-017a
दैवादेशादापदं प्राप्य विद्वांश्चरेन्नृशंसं न हि जातु राजा ॥	KK-01-07-086-017c
धर्म्यं मार्गं यतमानो यशस्यंकुर्यान्नृपो धर्ममवेक्षमाणः ।	KK-01-07-086-018a
न मद्विधो धर्मबुद्धिः प्रजानन्कुर्यादेवं कृपणं मां यथाऽत्थ ॥	KK-01-07-086-018c
कुर्यादपूर्वं न कृतं यदन्यैर्विधित्समानः किमु तत्र साधु ।	KK-01-07-086-019a
`धर्माधर्मौ सुविनिश्चित्य सम्यक्कार्याकार्येष्वप्रमत्तश्चरेद्यः ॥	KK-01-07-086-019c
स वै धीमान्सत्यसन्धः कृतात्मा राजा भवेल्लोकपालो महिम्ना ।	KK-01-07-086-020a
यदा भवेत्संशयो धर्मकार्ये कामार्थौ वा यत्र विन्दन्ति सम्यक् ॥	KK-01-07-086-020c
कार्यं तत्र प्रथमं धर्मकार्यं यन्नो विरुध्यादर्थकामौ स धर्मः	KK-01-07-086-021a
वैशम्पायन उवाच '	KK-01-07-086-021
ब्रुवाणमेवं नृपतिं ययातिं नृपोत्तमो वसुमानब्रवीत्तम् ॥ ॥	KK-01-07-086-021c
	
वसुमानुवाच 	KK-01-07-087-001
पृच्छामि त्वां वसुमानौषदश्विर्यद्यस्ति लोको दिवि मे नरेन्द्र ।	KK-01-07-087-001a
यद्यन्तरिक्षे प्रथितो महात्मन्क्षेत्रज्ञं त्वां तस्य धर्मस्य मन्ये ॥	KK-01-07-087-001c
ययातिरुवाच ।	KK-01-07-087-002
यदन्तरिक्षं पृथिवी दिशश्चयत्तेजसा तपते भानुमांश्च ।	KK-01-07-087-002a
लोकास्तावन्तो दिवि संस्थिता वै तेनान्तवन्तः प्रतिपालयन्ति ॥	KK-01-07-087-002c
वसुमानुवाच 	KK-01-07-087-003
तांस्ते ददानि मा प्रपत प्रपातं ये मे लोकास्तव ते वै भवन्तु ।	KK-01-07-087-003a
क्रीणीष्वैतांस्तृणकेनापि राजन् प्रतिग्रहस्ते यदि धीमन्प्रदुष्टः ॥	KK-01-07-087-003c
ययातिरुवाच 	KK-01-07-087-004
न मिथ्याऽहं विक्रयं वै स्मरामि वृथा गृहीतं शिशुकाच्छङ्कमानः ।	KK-01-07-087-004a
कुर्यां न चैवाकृतपूर्वमन्यैर्विधित्समानः किमु तत्र साधुः ॥	KK-01-07-087-004c
वसुमानुवाच 	KK-01-07-087-005
तांस्त्वं लोकान्प्रतिपद्यस्व राजन्मया दत्तान्यदि नेष्टः क्रयस्ते ।	KK-01-07-087-005a
अहं न तान्वै प्रतिगन्ता नरेन्द्र सर्वे लोकास्तव ते वै भवन्तु ॥	KK-01-07-087-005c
शिबिरुवाच 	KK-01-07-087-006
पृच्छामि त्वां शिबिरौशीनरोऽहं ममापि लोका यदि सन्तीह तात ।	KK-01-07-087-006a
यद्यन्तरिक्षे यदि वा दिवि श्रिताः क्षेत्रज्ञं त्वां तस्य धर्मस्य मन्ये ॥	KK-01-07-087-006c
ययातिरुवाच 	KK-01-07-087-007
यत्त्वं वाचा हृदयेनापि साधून्परीप्समानान्नावमंस्था नरेन्द्र ।	KK-01-07-087-007a
तेनानन्ता दिवि लोकाः श्रितास्ते विद्युद्रूपाः स्वनवन्तो महान्तः ॥	KK-01-07-087-007c
शिबिरुवाच 	KK-01-07-087-008a
तांस्त्वं लोकान्प्रतिपद्यस्व राजन्मया दत्तान्यदि नेष्टः क्रयस्ते ।	KK-01-07-087-008a
न चाहं तान्प्रतिपत्स्ये ह दत्त्वा यत्र गत्वा नानुशोचन्ति धीराः ॥	KK-01-07-087-008c
ययातिरुवाच 	KK-01-07-087-009
यथा त्वमिन्द्रप्रतिमप्रभावस्ते चाप्यनन्ता नरदेव लोकाः ।	KK-01-07-087-009a
तथाऽद्य लोके न रमेऽन्यदत्ते तस्माच्छिबे नाभिनन्दामि दायम् ॥	KK-01-07-087-009c
अष्टक उवाच 	KK-01-07-087-010
न चेदेकैकशो राजँल्लोकान्नः प्रतिनन्दसि ।	KK-01-07-087-010a
सर्वे प्रदाय भवते गन्तारो नरकं वयम् ॥	KK-01-07-087-010c
ययातिरुवाच 	KK-01-07-087-011
यदर्होऽहं तद्यतध्वं सन्तः सत्याभिनन्दिनः ।	KK-01-07-087-011a
अहं तन्नाभिजानामि यत्कृतं न मया पुरा ॥	KK-01-07-087-011c
अष्टक उवाच 	KK-01-07-087-012
कस्यैते प्रतिदृश्यन्ते रथाः पञ्च हिरण्मयाः ।	KK-01-07-087-012a
यानारुह्य नरो लोकानभिवाञ्छति शाश्वतान् ॥	KK-01-07-087-012c
ययातिरुवाच 	KK-01-07-087-013
युष्मानेते वहिष्यन्ति रथाः पञ्च हिरण्मयाः ।	KK-01-07-087-013a
उच्चैः सन्तः प्रकाशन्ते ज्वलन्तोऽग्निशिखा इव ॥	KK-01-07-087-013c
`वैशम्पायन उवाच 	KK-01-07-087-014
अश्वमेधे महायज्ञे स्वयम्भुविहिते पुरा ।	KK-01-07-087-014a
हयस्य यानि चाङ्गानि सन्निकृत्य यथाक्रमम् ॥	KK-01-07-087-014c
होताऽध्वर्युरथोद्गाता ब्रह्मणा सह भारत ।	KK-01-07-087-015a
अग्नौ प्रास्यन्ति विधिवत्समस्ताः षोडशर्त्विजः ॥	KK-01-07-087-015c
धूमगन्धं च पापिष्ठा ये जिघ्रन्ति नरा भुवि ।	KK-01-07-087-016a
विमुक्तपापाः पूतास्ते तत्क्षणेनाभवन्नराः ॥	KK-01-07-087-016c
एतस्मिन्नन्तरे चैव माधवी सा तपोधना ।	KK-01-07-087-017a
मृगचर्मपरीताङ्गी परिधाय मृगत्वचम् ॥	KK-01-07-087-017c
मृगैः परिचरन्ती सा मृगाहारविचेष्टिता ।	KK-01-07-087-018a
यज्ञवाटं मृगगणैः प्रविश्य भृशविस्मिता ॥	KK-01-07-087-018c
आघ्रायन्ती धूमगन्धं मृगैरेव चचार सा ।	KK-01-07-087-019a
यज्ञवाटमटन्ती सा पुत्रांस्तानपराजितान् ॥	KK-01-07-087-019c
पश्यन्ती यज्ञमाहात्म्यं मुदं लेभे च माधवी ।	KK-01-07-087-020a
असंस्पृशन्तं वसुधां ययातिं नाहुषं यदा ॥	KK-01-07-087-020c
दिविष्ठं प्राप्तमाज्ञाय ववन्दे पितरं तदा ।	KK-01-07-087-021a
तदा वसुमनापृच्छन्मातरं वै तपस्विनीम् ॥	KK-01-07-087-021c
भवत्या यत्कृतमिदं वन्दनं पादयोरिह ।	KK-01-07-087-022a
कोयं देवोपमो राजा याऽभिवन्दसि मे वद ॥	KK-01-07-087-022c
माधव्युवाच 	KK-01-07-087-023
शृणुध्वं सहिताः पुत्रा नाहुषोयं पिता मम ।	KK-01-07-087-023a
ययातिर्मम पुत्राणां मातामह इति स्मृतः ॥	KK-01-07-087-023c
पूरुं मे भ्रातरं राज्ये समावेश्य दिवं गतः ।	KK-01-07-087-024a
केन वा कारणेनैवमिह प्राप्तो महायशाः ॥	KK-01-07-087-024c
वैशम्पायन उवाच 	KK-01-07-087-025
तस्यास्तद्वचनं श्रुत्वा स्वर्गाद्भ्रष्टेति चाब्रवीत् ।	KK-01-07-087-025a
सा पुत्रस्य वचः श्रुत्वा सम्भ्रमाविष्टचेतना ॥	KK-01-07-087-025c
माधवी पितरं प्राह दौहित्रपरिवारितम् ।	KK-01-07-087-026a
तपसा निर्जिताँल्लोकान्प्रतिगृह्णीष्व मामकान् ॥	KK-01-07-087-026c
पुत्राणामिव पौत्राणां धर्मादधिगतं धनम् ।	KK-01-07-087-027a
स्वार्थणेव वदन्तीह ऋषयो धर्मपाठकाः ।	KK-01-07-087-027c
तस्माद्दानेन तपसा चास्माकं दिवमाव्रज ॥	KK-01-07-087-027e
ययातिरुवाच 	KK-01-07-087-028
यदि धर्मफलं ह्येतच्छोभनं भविता तव ।	KK-01-07-087-028a
दुहित्रा चैव दौहित्रैस्तारितोऽहं महात्मभिः ॥	KK-01-07-087-028c
तस्मात्पवित्रं दौहित्रमद्यप्रभृति पैतृके ।	KK-01-07-087-029a
त्रीणि श्राद्धे पवित्राणि दौहित्रः कुतपस्तिलाः ॥	KK-01-07-087-029c
त्रीणि चात्र प्रशंसन्ति शौचमक्रोधमत्वराम् ।	KK-01-07-087-030a
भोक्तारः परिवेष्टारः श्रावितारः पवित्रकाः ॥	KK-01-07-087-030c
दिवसस्याष्टमे भागे मन्दीभवति भास्करे ।	KK-01-07-087-031a
स कालः कुतपो नाम पितॄणां दत्तमक्षयम् ॥	KK-01-07-087-031c
तिलाः पिशाचाद्रक्षन्ति दर्भा रक्षन्ति राक्षसात् ।	KK-01-07-087-032a
रक्षन्ति श्रोत्रियाः पङ्क्तिं यतिभिर्भुक्तमक्षयम् ॥	KK-01-07-087-032c
लब्ध्वा पात्रं तु विद्वांसं श्रोत्रियं सुव्रतं शुचिम् ।	KK-01-07-087-033a
स कालः कालतो दत्तं नान्यथा काल इष्यते ॥	KK-01-07-087-033c
वैशम्पायन उवाच 	KK-01-07-087-034
एवमुक्त्वा ययातिस्तु पुनः प्रोवाच बुद्धिमान् ।	KK-01-07-087-034a
सर्वे ह्यवभृथस्नातास्त्वरध्वं कार्यगौरवात् ॥'	KK-01-07-087-034c
अष्टक उवाच 	KK-01-07-087-035
आतिष्ठ स्वरथं राजन्विक्रमस्व विहायसम् ।	KK-01-07-087-035a
वयमप्यनुयास्यामो यदा कालो भविष्यति ॥	KK-01-07-087-035c
ययातिरुवाच 	KK-01-07-087-036
सर्वैरिदानीं गन्तव्यं सह स्वर्गजितो वयम् ।	KK-01-07-087-036a
एष नो विरजाः पन्था दृश्यते देवसद्मनः ॥	KK-01-07-087-036c
वैशम्पायन उवाच 	KK-01-07-087-037
`अष्टकश्च शिबिश्चैव काशेयश्च प्रतर्दनः ।	KK-01-07-087-037a
ऐक्ष्वाकवो वसुमनाश्चत्वारो भूमिपास्तदा ।	KK-01-07-087-037c
सर्वे ह्यवभृथस्नाताः स्वर्गताः साधवः सह ॥'	KK-01-07-087-037e
तेऽधिरुह्य रथान्सर्वे प्रयाता नृपस्तमाः ।	KK-01-07-087-038a
आक्रमन्तो दिवं भाभिर्धर्मेणावृत्य रोदसी ॥	KK-01-07-087-038c
अष्टक उवाच 	KK-01-07-087-039
अहं मन्ये पूर्वमेकोऽस्मि गन्ता सखा चेन्द्रः सर्वथा मे महात्मा ।	KK-01-07-087-039a
कस्मादेवं शिबिरौशीनरोऽयमेकोऽत्यगात्सर्ववेगेन वाहान् ॥	KK-01-07-087-039c
ययातिरुवाच 	KK-01-07-087-040
अददद्याचमानाय यावद्वित्तमविन्दत ।	KK-01-07-087-040a
उशीनरस्य पुत्रोऽयं तस्माच्छ्रेष्ठो हि वः शिबिः ॥	KK-01-07-087-040c
दानं तपः सत्यमथाऽपि धर्मोह्रीः श्रीः क्षमा सौम्यमथो विधित्सा ।	KK-01-07-087-041a
राजन्नेतान्यप्रमेयाणि राज्ञःशिबेः स्थितान्यप्रतिमस्य बुद्ध्या ॥	KK-01-07-087-041c
एवं वृत्तो ह्रीनिषेवश्च यस्मात्तस्माच्छिबिरत्यगाद्वै रथेन ।	KK-01-07-087-042a
वैशम्पायन उवाच 	KK-01-07-087-042
अथाष्टकः पुनरेवान्वपृच्छन्मातामहं कौतुकेनेन्द्रकल्पम् ॥	KK-01-07-087-042c
पृच्छामि त्वां नृपते ब्रूहि सत्यं कुतश्च कश्चासि सुतश्च कस्य ।	KK-01-07-087-043a
कृतं त्वया यद्धि न तस्य कर्ता लोके त्वदन्यः क्षत्रियो ब्राह्मणो वा ॥	KK-01-07-087-043c
ययातिरुवाच 	KK-01-07-087-044
ययातिरस्मि नहुषस्य पुत्रःपूरोः पिता सार्वबौमस्त्विहासम् ।	KK-01-07-087-044a
गुह्यं चार्थं मामकेभ्यो ब्रवीमिमातामहोऽहं भवतां प्रकाशम् ॥	KK-01-07-087-044c
सर्वामिमां पृथिवीं निर्जिगाय दत्त्वा प्रतस्थे विपिनं ब्राह्मणेभ्यः ।	KK-01-07-087-045a
मेध्यानश्वानेकशतान्सुरूपांस्तदा देवाः पुण्यभाजो भवन्ति ॥	KK-01-07-087-045c
अदामहं पृथिवीं ब्राह्मणेभ्यःपूर्णामिमामखिलां वाहनेन ।	KK-01-07-087-046a
गोभिः सुवर्णेन धनैश्च मुख्यैस्तदाऽददं गाः शतमर्बुदानि ॥	KK-01-07-087-046c
सत्येन मे द्यौश्च वसुन्धरा चतथैवाग्निज्वर्लते मानुषेषु ।	KK-01-07-087-047a
न मे वृथा व्याहृतमेव वाक्यं सत्यं हि सन्तः प्रतिपूजयन्ति ॥	KK-01-07-087-047c
यदष्टक प्रब्रवीमीह सत्यं प्रतर्दनं चौषदश्विं तथैव ।	KK-01-07-087-048a
सर्वे च लोका मुनयश्च देवाः सत्येन पूज्या इति मे मनोगतम् ॥	KK-01-07-087-048c
यो नः स्वर्गजितः सर्वान्यथावृत्तं निवेदयेत् ।	KK-01-07-087-049a
अनसूयुर्द्विजाग्र्येभ्यः स लभेन्नः सलोकताम् ॥	KK-01-07-087-049c
वैशम्पायन उवाच 	KK-01-07-087-050
एवं राजा स महात्मा ह्यतीवस्वैर्दौहित्रैस्तारितोऽमित्रसाह ।	KK-01-07-087-050a
त्यक्त्वा महीं परमोदारकर्मा स्वर्गं गतः कर्मभिर्व्याप्य पृथ्वीम् ॥ ॥	KK-01-07-087-050c
	
जनमेजय उवाच 	KK-01-07-088-001
पुत्रं ययातेः प्रबूहि पूरुं धर्मभृतां वरम् ।	KK-01-07-088-001a
आनुपूर्व्येण ये चान्ये पूरोर्वंशविवर्धनाः ॥	KK-01-07-088-001c
विस्तरेण पुनर्ब्रूहि दौष्यन्तेर्जनमेजयात् ।	KK-01-07-088-002a
सम्बभूव यथा राजा भरतो द्विजसत्तम ॥	KK-01-07-088-002c
वैशम्पायन उवाच 	KK-01-07-088-003
पूरुर्नृपतिशार्दूलो यथैवास्य पिता नृप ।	KK-01-07-088-003a
धर्मनित्यः स्थितो राज्ये शक्रतुल्यपराक्रमः ॥	KK-01-07-088-003c
प्रवीरेश्वररौद्राश्वास्त्रयः पुत्रा महारथाः ।	KK-01-07-088-004a
पूरोः पौष्ट्यामजायन्त प्रवीरो वंशकृत्ततः ॥	KK-01-07-088-004c
मनस्युरभवत्तस्माच्छूरसेनीसुतः प्रभुः ।	KK-01-07-088-005a
पृथिव्याश्चतुरन्ताया गोप्ता राजीवलोचनः ॥	KK-01-07-088-005c
शक्तः संहननो वाग्मी सौवीरीतनयास्त्रयः ।	KK-01-07-088-006a
मनस्योरभवन्पुत्राः शूराः सर्वे महारथाः ॥	KK-01-07-088-006c
अन्वग्भानुप्रभृतयो मिश्रकेश्यां मनस्विनः ।	KK-01-07-088-007a
रौद्राश्वस्य महेष्वासा दशाप्सरसि सूनवः ॥	KK-01-07-088-007c
यज्वानो जज्ञिरे शूराः प्रजावन्तो बहुश्रुताः ।	KK-01-07-088-008a
सर्वे सर्वास्त्रविद्वासः सर्वे धर्मपरायणाः ॥	KK-01-07-088-008c
ऋचेयुरथ कक्षेयुः कृकणेयुश्च वीर्यवान् ।	KK-01-07-088-009a
स्थण्डिलेयुर्वनेयुश्च जलेयुश्च महायशाः ॥	KK-01-07-088-009c
तेजेयुर्बलावान्धीमान्सत्येयुश्चन्द्रविक्रमः ।	KK-01-07-088-010a
धर्मेयुः सन्नतेयुश्च दशमो देवविक्रमः ॥	KK-01-07-088-010c
अनाधृष्टिरभूत्तेषां विद्वान्भुवि तथैकराट् ।	KK-01-07-088-011a
ऋचेयुरथ विक्रान्तो देवानामिव वासवः ॥	KK-01-07-088-011c
अनाधृष्टिसुतस्त्वासीद्राजसूयाश्वमेधकृत् ।	KK-01-07-088-012a
मतिनार इति ख्यातो राजा परमधार्मिकः ॥	KK-01-07-088-012c
मतिनारसुता राजंश्चत्वारोऽमितविक्रमाः ।	KK-01-07-088-013a
तंसुर्महानतिरथो द्रुह्युश्चाप्रतिमद्युतिः ॥	KK-01-07-088-013c
तेषां तंसुर्महावीर्यः पौरवं वंशमुद्वहन् ।	KK-01-07-088-014a
आजहार यशो दीप्तं जिगाय च वसुन्धराम् ॥	KK-01-07-088-014c
ईलिनं तु सुतं तंसुर्जनयामास वीर्यवान् ।	KK-01-07-088-015a
सोऽपि कृत्स्नामिमां भूमिं विजिग्ये जयतां वरः ॥	KK-01-07-088-015c
रथन्तर्यां सुतान्पञ्च पञ्चभूतोपमांस्ततः ।	KK-01-07-088-016a
ईलिनो जनयामास दुष्यन्तप्रभृतीन्नृपान् ॥	KK-01-07-088-016c
दुष्यन्तं शूरभीमौ च प्रवसुं वसुमेव च ।	KK-01-07-088-017a
तेषां श्रेष्ठोऽभवद्राजा दुष्यन्तो दुर्जयो युधि ॥	KK-01-07-088-017c
दुष्यन्ताल्लक्षणायां तु जज्ञे वै जनमेजयः ।	KK-01-07-088-018a
शकुन्तलायां भरतो दौष्यन्तिरभवत्सुतः ॥	KK-01-07-088-018c
तस्माद्भरतवंशस्य विप्रतस्थे महद्यशः ॥ ॥	KK-01-07-088-019ac
जनमेजय उवाच ।	KK-01-07-089-001
भगवन्विस्तरेणेह भरतस्य महात्मनः ।	KK-01-07-089-001a
जन्म कर्म च सुश्रूषोस्तन्मे शंसितुमर्हसि ॥	KK-01-07-089-001c
वैशम्पायन उवाच 	KK-01-07-089-002
पौरवाणां वंशकरो दुष्यन्तो नाम वीर्यवान् ।	KK-01-07-089-002a
पृथिव्याश्चतुरन्ताया गोप्ता भरतसत्तम ॥	KK-01-07-089-002c
चतुर्भागं भुवः कृत्स्नं यो भुङ्क्ते मनुजेश्वरः ।	KK-01-07-089-003a
समुद्रावरणांश्चापि देशान्स समितिञ्जयः ॥	KK-01-07-089-003c
आम्लेच्छावधिकान्सर्वान्स भुङ्क्ते रिपुमर्दनः ।	KK-01-07-089-004a
रत्नाकरसमुद्रान्तांश्चातुर्वर्ण्यजनावृतान् ॥	KK-01-07-089-004c
न वर्णसङ्करकरो न कृष्याकरकृज्जनः ।	KK-01-07-089-005a
न पापकृत्कश्चिदासीत्तस्मिन्राजनि शासति ॥	KK-01-07-089-005c
धर्मे रतिं सेवमाना धर्मार्थावभिपेदिरे ।	KK-01-07-089-006a
तदा नरा नरव्याघ्र तस्मिञ्जनपदेश्वरे ॥	KK-01-07-089-006c
नासीच्चोरभयं तात न क्षुधाभयमण्वपि ।	KK-01-07-089-007a
नासीद्व्याधिभयं चापि तस्मिञ्जनपदेश्वरे ॥	KK-01-07-089-007c
स्वधर्मै रेमिरे वर्णा दैवे कर्मणि निःस्पृहाः ।	KK-01-07-089-008a
तमाश्रित्य महीपालमासंश्चैवाकुतोभयाः ॥	KK-01-07-089-008c
कालवर्षी च पर्जन्यः सस्यानि रसवन्ति च ।	KK-01-07-089-009a
सर्वरत्नसमृद्धा च मही पशुमती तथा ॥	KK-01-07-089-009c
स्वकर्मनिरता विप्रा नानृतं तेषु विद्यते ।	KK-01-07-089-010a
स चाद्भुतमहावीर्यो वज्रसंहननो युवा ॥	KK-01-07-089-010c
उद्यम्य मन्दरं दोर्भ्यां वहेत्सवनकाननम् ।	KK-01-07-089-011a
चतुष्पथगदायुद्धे सर्वप्रहरणेषु च ॥	KK-01-07-089-011c
नागपृष्ठेऽश्वपृष्ठे च बभूव परिनिष्ठतः ।	KK-01-07-089-012a
बले विष्णुसमश्चासीत्तेजसा भास्करोपमः ॥	KK-01-07-089-012c
अक्षोभ्यत्वेऽर्णवसमः सहिष्णुत्वे धरासमः ।	KK-01-07-089-013a
सम्मतः स महीपालः प्रसन्नपुरराष्ट्रवान् ॥	KK-01-07-089-013c
भूयो धर्मपरैर्भावैर्मुदितं जनमादिशत् ॥ ॥	KK-01-07-089-014ac
जनमेजय उवाच ।	KK-01-07-090-001
सम्भवं भरतस्याहं चरितं च महामतेः ।	KK-01-07-090-001a
शकुन्तलायाश्चोत्पत्तिं श्रोतुमिच्छामि तत्त्वतः ॥	KK-01-07-090-001c
दुष्यन्तेन च वीरेण यथा प्राप्ता शकुन्तला ।	KK-01-07-090-002a
तं वै पुरुषसिंहस्य भगवन्विस्तरं त्वहम् ॥	KK-01-07-090-002c
श्रोतुमिच्छामि तत्त्वज्ञ सर्वं मतिमतां वर ।	KK-01-07-090-003a
वैशम्पायन उवाच ।	KK-01-07-090-003
स कदाचिन्महाबाहुः प्रभूतबलवाहनः ॥	KK-01-07-090-003c
वनं जगाम गहनं हयनागशतैर्वृतः ।	KK-01-07-090-004a
बलेन चतुरङ्गेण वृतः परमवल्गुना ॥	KK-01-07-090-004c
खड्गशक्तिधरैर्वीरैर्गदामुसलपाणिभिः ।	KK-01-07-090-005a
प्रासतोमरहस्तैश्च ययौ योधशतैर्वृतः ॥	KK-01-07-090-005c
सिंहनादैश्च योधानां शङ्खदुन्दुभिनिःस्वनैः ।	KK-01-07-090-006a
रथनेमिस्वनैश्चैव सनागवरबृंहितैः ॥	KK-01-07-090-006c
नानायुधधरैश्चापि नानावेषधरैस्तथा ।	KK-01-07-090-007a
ह्रेषितस्वनमिश्रैश्च क्ष्वेडितास्फोटितस्वनैः ॥	KK-01-07-090-007c
आसीत्किलकिलाशब्दस्तस्मिन्गच्छति पार्थिवे ।	KK-01-07-090-008a
प्रासादवरशृङ्गस्थाः परया नृपशोभया ॥	KK-01-07-090-008c
ददृशुस्तं स्त्रियस्तत्र शूरमात्मयशस्करम् ।	KK-01-07-090-009a
शक्रोपमममित्रघ्नं परवारणवारणम् ॥	KK-01-07-090-009c
पश्यन्तः स्त्रीगणास्तत्र वज्रपाणिं स्म मेनिरे ।	KK-01-07-090-010a
अयं स पुरुषव्याघ्रो रणे वसुपराक्रमः ॥	KK-01-07-090-010c
यस्य बाहुबलं प्राप्य न भवन्त्यसुहृद्गणाः ।	KK-01-07-090-011a
इति वाचो ब्रुवन्त्यस्ताः स्त्रियः प्रेम्णा नराधिपम् ॥	KK-01-07-090-011c
तुष्टुवुः पुष्पवृष्टीश्च ससृजुस्तस्य मूर्धनि ।	KK-01-07-090-012a
तत्रतत्र च विप्रेन्द्रैः स्तूयमानः समन्ततः ॥	KK-01-07-090-012c
निर्ययौ परमप्रीत्या वनं मृगजिघांसया ।	KK-01-07-090-013a
तं देवराजप्रतिमं मत्तवारणधूर्गतम् ॥	KK-01-07-090-013c
द्विजक्षत्रियविट्शूद्रा निर्यान्तमनुजग्मिरे ।	KK-01-07-090-014a
ददृशुर्वर्धमानास्ते आशीर्भिश्च जयेन च ॥	KK-01-07-090-014c
सुदूरमनुजग्मुस्तं पौरजानपदास्तथा ।	KK-01-07-090-015a
न्यवर्तन्त ततः पश्चादनुज्ञाता नृपेण ह ॥	KK-01-07-090-015c
सुपर्णप्रतिमेनाथ रथेन वसुधाधिपः ।	KK-01-07-090-016a
महीमापूरयामास घोषेण त्रिदिवं तथा ॥	KK-01-07-090-016c
स गच्छन्ददृशे धीमान्नन्दनप्रतिमं वनम् ।	KK-01-07-090-017a
बिल्वार्कखदिराकीर्णं कपित्थधवसङ्कुलम् ॥	KK-01-07-090-017c
विषमं पर्वतस्रस्तै रश्मभिश्च समावृतम् ।	KK-01-07-090-018a
निर्जलं निर्मनुष्यं च बहुयोजनमायतम् ॥	KK-01-07-090-018c
मृगसिंहैर्वृतं घोरैरन्यैश्चापि वनेचरैः ।	KK-01-07-090-019a
तद्वनं मनुजव्याघ्रः सभृत्यबलवाहनः ॥	KK-01-07-090-019c
लोडयामास दुष्यन्तः सूदयन्विविधान्मृगान् ।	KK-01-07-090-020a
बाणगोचरसम्प्राप्तांस्तत्र व्याघ्रगणान्बहून् ॥	KK-01-07-090-020c
पातयामास दुष्यन्तो निर्बिभेद च सायकैः ।	KK-01-07-090-021a
दूरस्थान्सायकैः कांश्चिदभिनत्स नराधिपः ॥	KK-01-07-090-021c
अभ्याशमागतांश्चान्यान्खड्गेन निरकृन्तत ।	KK-01-07-090-022a
कांश्चिदेणान्समाजघ्ने शक्त्या शक्तिमतां वरः ॥	KK-01-07-090-022c
गदामण्डलतत्त्वज्ञश्चचारामितविक्रमः ।	KK-01-07-090-023a
तोमरैरसिभिश्चापि गदामुसलकम्पनैः ॥	KK-01-07-090-023c
चचार स विनिघ्नन्वै वन्यांस्तत्र मृगद्विजान् ।	KK-01-07-090-024a
राज्ञा चाद्भुतवीर्येण योधैश्च समरप्रियैः ॥	KK-01-07-090-024c
लोड्यमानं महारण्यं तत्यजुः स्म मृगाधिपाः ।	KK-01-07-090-025a
तत्र विद्रुतयूथानि हतयूथपतीनि च ॥	KK-01-07-090-025c
मृगयूथान्यथौत्सुक्याच्छब्दं चक्रुस्ततस्ततः ।	KK-01-07-090-026a
शुष्काश्चापि नदीर्गत्वा जलनैराश्यकर्शिताः ॥	KK-01-07-090-026c
व्यायामक्लान्तहृदयाः पतन्ति स्म विचेतसः ।	KK-01-07-090-027a
क्षुत्पिपासापरीताश्च श्रान्ताश्च पतिता भुवि ॥	KK-01-07-090-027c
केचित्तत्र नरव्याघ्रैरभक्ष्यन्त बुभुक्षितैः ।	KK-01-07-090-028a
केचिदग्निमथोत्पाद्य संसाध्य च वनेचराः ॥	KK-01-07-090-028c
भक्षयन्ति स्म मांसानि प्रकुट्य विधिवत्तदा ।	KK-01-07-090-029a
तत्र केचिद्गजा मत्ता बलिनः शस्त्रविक्षताः ॥	KK-01-07-090-029c
सङ्कोच्याग्रकरान्भीताः प्राद्रवन्ति स्म वेगिताः ।	KK-01-07-090-030a
शकृन्मूत्रं सृजन्तश्च क्षरन्तः शोणितं बहु ॥	KK-01-07-090-030c
वन्या गजवरास्तत्र ममृदुर्मनुजान्बहून् ।	KK-01-07-090-031a
तद्वनं बलमेघेन शरधारेण संवृतम् ।	KK-01-07-090-031c
व्यरोचत मृगाकीर्णं राज्ञा हतमृगाधिपम् ॥	KK-01-07-090-031e
वैशम्पायन उवाच ।	KK-01-07-091-001
ततो मृगसहस्राणि हत्वा सबलवाहनः ।	KK-01-07-091-001a
तत्र मेघघनप्रख्यं सिद्धचारणसेवितम् ॥	KK-01-07-091-001c
वनमालोकयामास नगराद्योजनद्वये ।	KK-01-07-091-002a
मृगाननुचरन्वन्याञ्श्रमेण परिपीडितः ॥	KK-01-07-091-002c
मृगाननुचरन्राजा वेगेनाश्वानचोदयत् ।	KK-01-07-091-003a
राजा मृगप्रसङ्गेन वनमन्यद्विवेश ह ॥	KK-01-07-091-003c
एक एवोत्तमबलः क्षुत्पिपासाश्रमान्वितः ।	KK-01-07-091-004a
स वनस्यान्तमासाद्य महच्छून्यं समासदत् ॥	KK-01-07-091-004c
तच्चाप्यतीत्य नृपतिरुत्तमाश्रमसंयुतम् ।	KK-01-07-091-005a
मनःप्रह्लादजननं दृष्टिकान्तमतीव च ॥	KK-01-07-091-005c
सीतमारुतसंयुक्तं जगामान्यन्महद्वनम् ।	KK-01-07-091-006a
पुष्पितैः पादपैः कीर्णमतीव सुखशाद्वलम् ॥	KK-01-07-091-006c
विपुलं मधुरारावैर्नादितं विहगैस्तथा ।	KK-01-07-091-007a
पुंस्कोकिलनिनादैश्च झिल्लीकगणनादितम् ॥	KK-01-07-091-007c
प्रवृद्धविटपैर्वृक्षैः सुखच्छायैः समावृतम् ।	KK-01-07-091-008a
षट्पदाघूर्णिततलं लक्ष्म्या परमया युतम् ॥	KK-01-07-091-008c
नापुष्पः पादपः कश्चिन्नाफलो नापि कण्टकी ।	KK-01-07-091-009a
षट्पदैर्नाप्यपाकीर्णस्तस्मिन्वै काननेऽभवत् ॥	KK-01-07-091-009c
विगहैर्नादितं पुष्पैरलङ्कृतमतीव च ।	KK-01-07-091-010a
सर्वर्तुकुसुमैर्वृक्षैः सुखच्छायैः समावृतम् ॥	KK-01-07-091-010c
मनोरमं सहेष्वासो विवेश वनमुत्तमम् ।	KK-01-07-091-011a
मारुता कलितास्तत्र द्रुमाः कुसुमशाखिनः ॥	KK-01-07-091-011c
पुष्पवृष्टिं विचित्रां तु व्यसजंस्ते पुनः पुनः ।	KK-01-07-091-012a
दिवस्पृशोऽथ सङ्घुष्टाः पक्षिभिर्मधुरस्वनैः ॥	KK-01-07-091-012c
विरेजुः पादपास्तत्र विचित्रकुसुमाम्बराः ।	KK-01-07-091-013a
तेषां तत्र प्रवालेषु पुष्पभारावनामिषु ॥	KK-01-07-091-013c
रुवन्ति रावान्मधुरान्षट्पदा मधुलिप्सवः ।	KK-01-07-091-014a
तत्र प्रदेशांश्च बहून्कुसुमोत्करमण्डितान् ॥	KK-01-07-091-014c
लतागृहपरिक्षिप्तान्मनसः प्रीतिवर्धनान् ।	KK-01-07-091-015a
सम्पश्यन्सुमहातेजा बभूव मुदितस्तदा ॥	KK-01-07-091-015c
परस्पराश्लिष्टशाखैः पादपैः कुसुमान्वितैः ।	KK-01-07-091-016a
अशोभत वनं तत्तु महेन्द्रध्वजसन्निभैः ॥	KK-01-07-091-016c
सिद्धचारणसङ्घैश्च गन्धर्वाप्सरसां गणैः ।	KK-01-07-091-017a
सेवितं वनमत्यर्थं मत्तवानरकिन्नरैः ॥	KK-01-07-091-017c
सुखः शीतः सुगन्धी च पुष्परेणुवहोऽनिलः ।	KK-01-07-091-018a
परिक्रामन्वने वृक्षानुपैतीव रिरंसया ॥	KK-01-07-091-018c
एवङ्गुणसमायुक्तं ददर्श स वनं नृपः ।	KK-01-07-091-019a
नदीकच्छोद्भं कान्तमुच्छ्रितध्वजसन्निभम् ॥	KK-01-07-091-019c
प्रेक्षमाणो वनं तत्तु सुप्रहृष्टविहङ्गमम् ।	KK-01-07-091-020a
आश्रमप्रवरं रम्यं ददर्श च मनोरमम् ॥	KK-01-07-091-020c
नानावृक्षसमाकीर्णं सम्प्रज्वलितपावकम् ।	KK-01-07-091-021a
तं तदाऽप्रतिमं श्रीमानाश्रमं प्रत्यपूजयत् ॥	KK-01-07-091-021c
यतिभिर्वालखिल्यैश्च वृतं मुनिगणान्वितम् ।	KK-01-07-091-022a
अग्न्यगारैश्च बहुभिः पुष्पसंस्तरसंस्तृतम् ॥	KK-01-07-091-022c
महाकच्छैर्बृहद्भिश्च विभ्राजितमतीव च ।	KK-01-07-091-023a
मालिनीमभितो राजन्नदीं पुण्यां सुखोदकाम् ॥	KK-01-07-091-023c
नैकपक्षिगणाकीर्णां तपोवनमनोरमाम् ।	KK-01-07-091-024a
तत्रव्यालमृगान्सैम्यान्पश्यन्प्रीतिमवाप सः ॥	KK-01-07-091-024c
तं चाप्रतिरथः श्रीमानाश्रमं प्रत्यपद्यत ।	KK-01-07-091-025a
देवलोकप्रतीकाशं सर्वतः सुमनोहरम् ॥	KK-01-07-091-025c
नदीं चाश्रमसंश्लिष्टां पुण्यतोयां ददर्श सः ।	KK-01-07-091-026a
सर्वप्राणभृतां तत्र जननीमिव धिष्ठिताम् ॥	KK-01-07-091-026c
सचक्रवाकपुलिनां पुष्पफेनप्रवाहिनीम् ।	KK-01-07-091-027a
सकिन्नरगणावासां वारनर्क्षनिषेविताम् ॥	KK-01-07-091-027c
पुण्यस्वाध्यायसङ्घुष्टा पुलिनैरुपशोभिताम् ।	KK-01-07-091-028a
मत्तवारणशार्दूलभुजगेन्द्रनिषेविताम् ॥	KK-01-07-091-028c
तस्यास्तीरे भगवतः काश्यपस्य महात्मनः ।	KK-01-07-091-029a
आश्रमप्रवरं रम्यं महर्षिगणसेवितम् ॥	KK-01-07-091-029c
नदीमाश्रमसम्बद्धां दृष्ट्वाश्रमपदं तथा ।	KK-01-07-091-030a
चकाराभिप्रवेशाय मतिं स नृपतिस्तदा ॥	KK-01-07-091-030c
अलङ्कृतं द्वीपवत्या मालिन्या रम्यतीरया ।	KK-01-07-091-031a
नरनारायणस्थानं गङ्गयेवोपशोभितम् ॥	KK-01-07-091-031c
मत्तबर्हिणसङ्घुष्टं प्रविवेश महद्वनम् ।	KK-01-07-091-032a
तत्स चैत्ररथप्रख्यं समुपेत्य नरर्षभः ॥	KK-01-07-091-032c
अतीव गुणसम्पन्नमनिर्देश्यं च वर्चसा ।	KK-01-07-091-033a
महर्षिं काश्यपं द्रष्टुमथ कण्वं तपोधनम् ॥	KK-01-07-091-033c
ध्वजिनीमश्वसम्बाधां पदातिगजसङ्कुलाम् ।	KK-01-07-091-034a
अवस्थाप्य वनद्वारि सेनामिदमुवाच सः ॥	KK-01-07-091-034c
मुनिं विरजसं द्रष्टुं गमिष्यामि तपोधनम् ।	KK-01-07-091-035a
काश्यपं स्थीयतामत्र यावदागमनं मम ॥	KK-01-07-091-035c
तद्वनं नन्दनप्रख्यमासाद्य मनुजेश्वरः ॥	KK-01-07-091-036a
क्षुत्पिपासे जहौ राजा मुदं चावाप पुष्कलाम् |	KK-01-07-091-036c
सामात्यो राजलिङ्गानि सोपनीय नराधिपः ।	KK-01-07-091-037a
पुरोहितसहायश्च जगामाश्रममुत्तमम् ॥	KK-01-07-091-037c
दिदृक्षुस्तत्र तमृषिं तपोराशिमथाव्ययम् ।	KK-01-07-091-038a
ब्रह्मलोकप्रतीकाशमाश्रमं सोऽभिवीक्ष्य ह ।	KK-01-07-091-038c
षट्पदोद्गीतसङ्घुष्टं नानाद्विजगणायुतम् ॥	KK-01-07-091-038e
विस्मयोत्फुल्लनयनो राजा प्रीतो बभूवह ।	KK-01-07-091-039a
ऋचो बह्वृचमुख्यैश्च प्रेर्यमाणाः पदक्रमैः ।	KK-01-07-091-039c
शुश्राव मनुजव्याघ्रो विततेष्विह कर्मसु ॥	KK-01-07-091-039e
यज्ञविद्याङ्गविद्भिश्च यजुर्विद्भिश्च शोभितम् ।	KK-01-07-091-040a
मधुरैः सामगीतैश्च ऋषिभिर्नियतव्रतैः ॥	KK-01-07-091-040c
भारुण्डसामगीताभिरथर्वशिरसोद्गतैः ।	KK-01-07-091-041a
यतात्मभिः सुनियतैः शुशुभे स तदाश्रमः ॥	KK-01-07-091-041c
अथर्ववेदप्रवराः पूगयज्ञियसामगाः ।	KK-01-07-091-042a
संहितामीरयन्ति स्म पदक्रमयुतां तु ते ॥	KK-01-07-091-042c
शब्दसंस्कारसंयुक्तर्ब्रुवद्भिश्चापरैर्द्विजैः ।	KK-01-07-091-043a
नादितः स बभौ श्रीमान्ब्रह्मलोक इवापरः ॥	KK-01-07-091-043c
यज्ञसंस्तरविद्भिश्च क्रमशिक्षाविशारदैः ।	KK-01-07-091-044a
न्यायतत्त्वात्मविज्ञानसम्पन्नैर्वेदपारगैः ॥	KK-01-07-091-044c
नानावाक्यसमाहारसमवायविशारदैः ।	KK-01-07-091-045a
विशेषकार्यविद्भिश्च मोक्षधर्मपरायणैः ॥	KK-01-07-091-045c
स्थापनाक्षेपसिद्धान्तपरमार्थज्ञतां गतैः ।	KK-01-07-091-046a
शब्दच्छन्दोनिरुक्तज्ञैः कालज्ञानविशारदैः ॥	KK-01-07-091-046c
द्रव्यकर्मगुणज्ञैश्च कार्यकारणवेदिभिः ।	KK-01-07-091-047a
पक्षिवानररुतज्ञैश्च व्यासग्रन्थसमाश्रितैः ॥	KK-01-07-091-047c
नानाशास्त्रेषु मुख्यैश्च शुश्राव स्वनमीरितम् ।	KK-01-07-091-048a
लोकायतिकमुख्यैश्च समन्तादनुनादितम् ॥	KK-01-07-091-048c
तत्रतत्र च विप्रेन्द्रान्नियतान्संशितव्रतान् ।	KK-01-07-091-049a
जपहोमपरान्विप्रान्ददर्श परवीरहा ॥	KK-01-07-091-049c
आसनानि विचित्राणि रुचिराणि महीपतिः ।	KK-01-07-091-050a
प्रयत्नोपहितानि स्म दृष्ट्वा विस्मयमागमत् ॥	KK-01-07-091-050c
देवतायतनानां च प्रेक्ष्य पूजां कृतां द्विजैः ।	KK-01-07-091-051a
ब्रह्मलोकस्थमात्मानं मेने स नृपसत्तमः ॥	KK-01-07-091-051c
स काश्यपतपोगुप्तमाश्रमप्रवरं शुभम् ।	KK-01-07-091-052a
नातृप्यत्प्रेक्षमाणो वै तपोवनगुणैर्युतम् ॥	KK-01-07-091-052c
स काश्यपस्यायतनं महाव्रतैर्वृतं समान्तादृषिभिस्तपोधनैः ।	KK-01-07-091-053a
विवेश सामात्यपुरोहितोऽरिहाविविक्तमत्यर्थमनोहरं शुभम् ॥ ॥	KK-01-07-091-053c
	
वैशम्पायन उवाच 	KK-01-07-092-001
ततो गच्छन्महाबाहुरेकोऽमात्यान्विसृज्य तान् ।	KK-01-07-092-001a
नापश्यच्चाश्रमे तस्मिंस्तमृषिं संशितव्रतम् ॥	KK-01-07-092-001c
सोऽपश्यमानस्तमृषिं शून्यं दृष्ट्वा तथाऽऽश्रमम् ।	KK-01-07-092-002a
उवाच क इहेत्युच्चैर्वनं सन्नादयन्निव ॥	KK-01-07-092-002c
श्रुत्वाऽथ तस्य तं शब्दं कन्या श्रीरिव रूपिणी ।	KK-01-07-092-003a
निश्चक्रामाश्रमात्तस्मात्तापसीवेषधारिणी ॥	KK-01-07-092-003c
सा तं दृष्ट्वैव राजानं दुष्यन्तमसितेक्षणा ।	KK-01-07-092-004a
`सुप्रीताऽभ्यागतं तं तु पूज्यं प्राप्तमथेश्वरम् ॥	KK-01-07-092-004c
रूपयौवनसम्पन्ना शीलाचारवती शुभा ।	KK-01-07-092-005a
सा तमायतपद्माक्षं व्यूढोरस्कं महाभुजम् ॥	KK-01-07-092-005c
सिंहस्कन्धं दीर्घबाहुं सर्वलक्षणपूजितम् ।	KK-01-07-092-006a
स्पृष्टं मधुरया वाचा साऽब्रवीज्जनमेजया ॥'	KK-01-07-092-006c
स्वागतं त इति क्षिप्रमुवाच प्रतिपूज्य च ।	KK-01-07-092-007a
आसनेनार्चयित्वा च पाद्येनार्घ्येण चैव हि ॥	KK-01-07-092-007c
पप्रच्छानामयं राजन्कुशलं च नराधिपम् ।	KK-01-07-092-008a
यथावदर्चयित्वाऽथ पृष्ट्वा चानामयं तदा ॥	KK-01-07-092-008c
उवाच स्मयमानेव किं कार्यं क्रियतामिति ।	KK-01-07-092-009a
`आश्रमस्याभिगमने किं त्वं कार्यं चिकीर्षसि ॥	KK-01-07-092-009c
कस्त्वमद्येह सम्प्राप्तो महर्षेराश्रमं शुभम् ।	KK-01-07-092-010a
'तामब्रवीत्ततो राजा कन्यां मधुरभाषिणीम् ॥	KK-01-07-092-010c
दृष्ट्वा सर्वानवद्याङ्गीं यथावत्प्रतिपूजितः ।	KK-01-07-092-011a
`राजर्षेस्तस्य पुत्रोऽहमिलिनस्य महात्मनः ॥	KK-01-07-092-011c
दुष्यन्त इति मे नाम सत्यं पुष्करलोचने ।	KK-01-07-092-012a
'आगतोऽहं महाभागमृषिं कण्वमुपासितुम् ॥	KK-01-07-092-012c
क्व गतो भगवान्भद्रे तन्ममाचक्ष्व शोभने ।	KK-01-07-092-013a
शकुन्तलोवाच 	KK-01-07-092-013
गतः पिता मे भगवान्फलान्याहर्तुमाश्रमात् ।	KK-01-07-092-013c
मुहूर्तं सम्प्रतीक्षस्व द्रष्टास्येनमुपागतम् ॥	KK-01-07-092-013e
वैशम्पायन उवाच 	KK-01-07-092-014
अपश्यमानस्तमृषिं तथा चोक्तस्तया च सः ।	KK-01-07-092-014a
तां दृष्ट्वा च वरारोहां श्रीमतीं चारुहासिनीम् ॥	KK-01-07-092-014c
विभ्राजमानां वपुषा तपसा च दमेन च ।	KK-01-07-092-015a
रूपयौवनसम्पन्नामित्युवाच महीपतिः ॥	KK-01-07-092-015c
का त्वं कस्यासि सुश्रोणि किमर्थं चागता वनम् ।	KK-01-07-092-016a
एवंरूपगुणोपेता कुतस्त्वमसि शोभने ॥	KK-01-07-092-016c
दर्शनादेव हि शुभे त्वया मेऽपहृतं मनः ।	KK-01-07-092-017a
इच्छामि त्वामहं ज्ञातुं तन्ममाचक्ष्व शोभने ॥	KK-01-07-092-017c
`स्थितोस्म्यमितसौभाग्ये विवक्षुश्चास्मि किञ्चन ।	KK-01-07-092-018a
शृणु मे नागनासोरु वचनं मत्तकाशिनि ॥	KK-01-07-092-018c
राजर्षेरन्वये जातः पूरोरस्मि विशेषतः ।	KK-01-07-092-019a
वृण्वे त्वामद्य सुश्रोणि दुष्यन्तो वरवर्णिनि ॥	KK-01-07-092-019c
न मेऽन्यत्र क्षत्रियाया मनो जातु प्रवर्तते ।	KK-01-07-092-020a
ऋषिपुत्रीषु चान्यासु नावरासु परासु च ॥	KK-01-07-092-020c
तस्मात्प्रणिहितात्मानं विद्दि मां कलभाषिणि ।	KK-01-07-092-021a
यस्यां मे त्वयि भावोऽस्ति क्षत्रिया ह्यसि का वदा ॥	KK-01-07-092-021c
न हि मे भीरु विप्रायां मनः प्रसहते गतिम् ।	KK-01-07-092-022a
भजे त्वामायतापाङ्गे भक्तं भजितुमर्हसि ।	KK-01-07-092-022c
भुङ्क्ष राज्यं विशालाक्षि बुद्धिं मात्वन्यथा कृथाः' ॥	KK-01-07-092-022e
एवमुक्ता तु सा कन्या तेन राज्ञा तमाश्रमे ।	KK-01-07-092-023a
उवाच हसती वाक्यमिदं सुमधुराक्षरम् ॥	KK-01-07-092-023c
कण्वस्याहं भगवतो दुष्यन्त दुहिता मता ।	KK-01-07-092-024a
तपस्विनो धृतिमतो धर्मज्ञस्य महात्मनः ॥	KK-01-07-092-024c
`अस्वतन्त्रास्मि राजेन्द्र काश्यपो मे गुरुः पिता ।	KK-01-07-092-025a
तमेव प्रार्थय स्वार्थं नायुक्तं कर्तुमर्हसि ॥'	KK-01-07-092-025c
दुष्यन्त उवाच 	KK-01-07-092-026
ऊर्ध्वरेता महाभागे भगवाँल्लोकपूजितः ।	KK-01-07-092-026a
चलेद्धि वृत्ताद्धर्मोपि न चलेत्संशितव्रतः ॥	KK-01-07-092-026c
कथं त्वं तस्य दुहिता सम्भूता वरवर्णिनी ।	KK-01-07-092-027a
संशयो मे महानत्र तन्मे छेत्तुमिहार्हसि ॥	KK-01-07-092-027c
शकुन्तलोवाच 	KK-01-07-092-028
यथाऽयमागमो मह्यं यथा चेदमभूत्पुरा ।	KK-01-07-092-028a
`अन्यथा सन्तमात्मानमन्यथा सत्सु भाषते ॥	KK-01-07-092-028c
स पापेनावृतो मूर्खस्तेन आत्मापहारकः ।	KK-01-07-092-029a
'शृणु राजन्यथातत्त्वं यथाऽस्मि दुहिता मुनेः ॥	KK-01-07-092-029c
ऋषिः कश्चिदिहागम्य मम जन्माभ्यचोदयत् ।	KK-01-07-092-030a
`ऊर्ध्वरेता यथासि त्वं कुतस्त्वेयं शकुन्तला ॥	KK-01-07-092-030c
पुत्री त्वत्तः कथं जाता तत्त्वं मे ब्रूहि काश्यप ।	KK-01-07-092-031a
'तस्मै प्रोवाच भगवान्यथा तच्छृणु पार्थिवा ॥	KK-01-07-092-031c
कण्व उवाच 	KK-01-07-092-032
तप्यमानः किल पुरा विश्वामित्रो महत्तपः ।	KK-01-07-092-032a
सुभृशं तापयामास शक्रं सुरगणेश्वरम् ॥	KK-01-07-092-032c
तपसा दीप्तवीर्योऽयं स्थानान्मां च्यावयेदिति ।	KK-01-07-092-033a
भीतः पुरन्दरस्तस्मान्मेनकामिदमब्रवीत् ॥	KK-01-07-092-033c
गुणैरप्सरसां दिव्यैर्मेनके त्वं विशिष्यसे ।	KK-01-07-092-034a
श्रेयो मे कुरु कल्याणि यत्त्वां वक्ष्यामि तच्छृणु ॥	KK-01-07-092-034c
असावादित्यशङ्काशो विश्वामित्रो महातपाः ।	KK-01-07-092-035a
तप्यमानस्तपो घोरं मम कम्पयते मनः ॥	KK-01-07-092-035c
मेनके तव भारोऽयं विश्वामित्रः सुमध्यमे ।	KK-01-07-092-036a
शंसितात्मा सुदुर्धर्ष उग्रे तपसि वर्तते ॥	KK-01-07-092-036c
स मां न च्यावयेत्स्थानात्तं वै गत्वा प्रलोभय ।	KK-01-07-092-037a
चर तस्य तपोविघ्नं कुरु मे प्रियमुत्तमम् ॥	KK-01-07-092-037c
रूपयौवनमाधुर्यचेष्टितस्मितभाषणैः ।	KK-01-07-092-038a
लोभयित्वा वरारोहे तपसस्तं निवर्तय ॥	KK-01-07-092-038c
मेनकोवाच 	KK-01-07-092-039
महातेजाः स भगवांस्तथैव च महातपाः ।	KK-01-07-092-039a
कोपनश्च तथा ह्येनं जानाति भगवानपि ॥	KK-01-07-092-039c
तेजस्तपसश्चैव कोपस्य च महात्मनः ।	KK-01-07-092-040a
त्वमप्युद्विजसे यस्य नोद्विजेयमहं कथम् ॥	KK-01-07-092-040c
महाभागं वसिष्ठं यः पुत्रैरिष्टैर्व्ययोजयत् ।	KK-01-07-092-041a
क्षत्रजातश्च यः पूर्वमभवद्ब्राह्मणो बलात् ॥	KK-01-07-092-041c
शौचार्थं यो नदीं चक्रे दुर्गमां बहुभिर्जलैः ।	KK-01-07-092-042a
यां तां पुण्यतमां लोके कौशिकीति विदुर्जनाः ॥	KK-01-07-092-042c
बभार यत्रास्य पुरा काले दुर्गे महात्मनः ।	KK-01-07-092-043a
दारान्मतङ्गो धर्मात्मा राजर्षिर्व्याधतां गतः ॥	KK-01-07-092-043c
अतीतकाले दुर्भिक्षे अभ्येत्य पुनराक्षमम् ।	KK-01-07-092-044a
मुनिः पारेति नद्या वै नाम चक्रे तदा प्रभुः ॥	KK-01-07-092-044c
मतङ्गं याजयाञ्चक्रे यत्र प्रीतमनाः स्वयम् ।	KK-01-07-092-045a
त्वं च सोमं भयाद्यस्य गतः पातुं सुरेश्वर ॥	KK-01-07-092-045c
चकारान्यं च लोकं वै क्रुद्धो नक्षत्रसम्पदा ।	KK-01-07-092-046a
प्रतिश्रवणपूर्वाणि नक्षत्राणि चकार यः ।	KK-01-07-092-046c
गुरुशापहतस्यापि त्रिशङ्कोः शरणं ददौ ॥	KK-01-07-092-046e
ब्रह्मर्षिशापं राजर्षिः कथं मोक्ष्यति कौशिकः ।	KK-01-07-092-047a
अवमत्य तदा देवैर्यज्ञाङ्गं तद्विनाशितम् ॥	KK-01-07-092-047c
अन्यानि च महातेजा यज्ञाङ्गान्यसृजत्प्रभुः ।	KK-01-07-092-048a
निनाय च तदा स्वर्गं त्रिशङ्कुं स महातपाः ॥	KK-01-07-092-048c
एतानि यस्य कर्माणि तस्याहं भृशमुद्विजे ।	KK-01-07-092-049a
यथाऽसौ न दहेत्क्रुद्धस्तथाऽऽज्ञापय मां विभो ॥	KK-01-07-092-049c
तेजसा निर्दहेल्लोकान्कम्पयेद्धरणीं पदा ।	KK-01-07-092-050a
सङ्क्षिपेच्च महामेरुं तूर्णमावर्तयेद्दिशः ॥	KK-01-07-092-050c
तादृशं तपसा युक्तं प्रदीप्तमिव पावकम् ।	KK-01-07-092-051a
कथमस्मद्विधा नारी जितेन्द्रियमभिस्पृशेत् ॥	KK-01-07-092-051c
हुताशनमुखं दीप्तं सूर्यचन्द्राक्षितारकम् ।	KK-01-07-092-052a
कालजिह्वं सुरश्रेष्ठ कथमस्मद्विधा स्पृशेत् ॥	KK-01-07-092-052c
यमश्च सोमश्च महर्षयश्चसाध्या विश्वे वालस्विल्याश्च सर्वे ।	KK-01-07-092-053a
एतेऽपि यस्योद्विजन्ते प्रभावात्तस्मात्कस्मान्मादृशी नोद्विजेत ॥	KK-01-07-092-053c
त्वयैवमुक्ता च कथं समीपमृषेर्न गच्छेयमहं सुरेन्द्र ।	KK-01-07-092-054a
रक्षां च मे चिन्तय देवराज यथा त्वदर्थं रक्षिताऽहं चरेयम् ॥	KK-01-07-092-054c
कामं तु मे मारुतस्तत्र वासः प्रक्रीडिताया विवृणोतु देव ।	KK-01-07-092-055a
भवेच्च मे मन्मथस्तत्र कार्ये सहायभूतस्तु तव प्रसादात् ॥	KK-01-07-092-055c
वनाच्च वायुः सुरभिः प्रवायात्तस्मिन्काले तमृषिं लोभयन्त्याः ।	KK-01-07-092-056a
तथेत्युक्त्वा विहिते चैव तस्मिंस्ततो ययौ साऽऽश्रमं कौशिकस्य ॥ ॥	KK-01-07-092-056c
	
कण्व उवाच ।	KK-01-07-093-001
एवमुक्तस्तया शक्रः सन्दिदेश सदागतिम् ।	KK-01-07-093-001a
प्रातिष्ठत तदा काले मेनका वायुना सह ॥	KK-01-07-093-001c
अथापश्यद्वरारोहा तपसा दग्धकिल्बिषम् ।	KK-01-07-093-002a
मिश्वामित्रं तप्यमानं मेनका भीरुराश्रमे ॥	KK-01-07-093-002c
अभिवाद्य ततः सा तं प्राक्रीडदृषिसन्निधौ ।	KK-01-07-093-003a
अपोवाह च वासोऽस्या मारुतः शशिसन्निभम् ॥	KK-01-07-093-003c
सागच्छत्त्वरिता भूमिं वासस्तदभिलिप्सती ।	KK-01-07-093-004a
कुत्सयन्तीव सव्रीडं मारुतं वरवर्णिनी ॥	KK-01-07-093-004c
पश्यतस्तस्य राजर्षेरप्यग्निसमतेजसः ।	KK-01-07-093-005a
विश्वामित्रस्ततस्तां तु विषमस्थामनिन्दिताम् ॥	KK-01-07-093-005c
गृद्धां वाससि सम्भ्रान्तां मेनकां मुनिसत्तमः ।	KK-01-07-093-006a
अनिर्देश्यवयोरूपामपश्यद्विवृतां तदा ॥	KK-01-07-093-006c
तस्या रूपगुणान्दृष्ट्वा स तु विप्रर्षभस्तदा ।	KK-01-07-093-007a
चकार भावं संसर्गे तया कामवशं गतः ॥	KK-01-07-093-007c
न्यमन्त्रयत चाप्येनां सा चाप्यैच्छदनिन्दिता ।	KK-01-07-093-008a
तौ तत्र सुचिरं कालमुभौ व्यवहरतां तदा ॥	KK-01-07-093-008c
रममाणौ यथाकामं यतैकदिवसं तथा ।	KK-01-07-093-009a
`एवं वर्षसहस्राणामतीतं नान्वचिन्तयत् ॥	KK-01-07-093-009c
कामक्रोधावजितवान्मुनिर्नित्यं समाहितः ।	KK-01-07-093-010a
चिरार्जितस्य तपसः क्षयं स कृतवान्मुनिः ॥	KK-01-07-093-010c
तपसः सङ्क्षयादेव मुनिर्मोहं समाविशत् ।	KK-01-07-093-011a
मोहाभिभूतः क्रोधात्मा ग्रसन्मूलफलान्मुनिः ॥	KK-01-07-093-011c
पादैर्जलरवं कृत्वा अन्तर्द्वीपे कुटीं गतः ।	KK-01-07-093-012a
मेनका गन्तुकामा तु शुश्राव जलनिस्वनम् ॥	KK-01-07-093-012c
तपसा दीप्तवीर्योऽसावाकाशादेति याति च ।	KK-01-07-093-013a
अद्य सञ्ज्ञां विजानामि ययाऽद्य तपसः क्षयः ॥	KK-01-07-093-013c
गन्तुं न युक्तमित्युक्त्वा ऋतुस्नाताथ मेनका |	KK-01-07-093-014a
कामरागाभिभूतस्य मुनेः पार्श्वं जगाम ह ॥'	KK-01-07-093-014c
जनयामास स मुनिर्मेनकायां शकुन्तलाम् ।	KK-01-07-093-015a
प्रस्थे हिमवतो रम्ये मालिनीमभितो नदीम् ॥	KK-01-07-093-015c
`देवगर्भोपमां बालां सर्वाभरणभूषिताम् ।	KK-01-07-093-016a
शयानां शयने रम्ये मेनका वाक्यमब्रवीत् ॥	KK-01-07-093-016c
महर्षेरुग्रतपसस्तेजस्त्वमसि भामिनि ।	KK-01-07-093-017a
तस्मात्स्वर्गं गमिष्यामि देवकार्यार्थमागता ॥'	KK-01-07-093-017c
जातमुत्सृज्य तं गर्भं मेनका मालिनीमनु ।	KK-01-07-093-018a
कृतकार्या ततस्तूर्णमगच्छच्छक्रसंसदम् ॥	KK-01-07-093-018c
तं वने विजने गर्भं सिंहव्याघ्रसमाकुले |	KK-01-07-093-019a
दृष्ट्वा शयानं शकुनाः समन्तात्पर्यवारयन् ।	KK-01-07-093-019c
नेमां हिंस्युर्वने बालां क्रव्यादा मांसगृद्धिनः ॥	KK-01-07-093-019e
पर्यरक्षन्त तां तत्र शकुन्ता मेनकात्मजाम् ।	KK-01-07-093-020a
उपस्प्रष्टुं गतश्चाहमपश्यं शयितामिमाम् ॥	KK-01-07-093-020c
निर्जने विपिने रम्ये शकुन्तैः परिवारिताम् ।`	KK-01-07-093-021a
मां दृष्ट्वैवाभ्यपद्यन्त पादयोः पतिता द्विजाः ।	KK-01-07-093-021c
अब्रुञ्शकुनाः सर्वे कलं मधुरभाषिणः ॥	KK-01-07-093-021e
विश्वामित्रसुतां ब्रह्मन्न्यासभूतां भरस्व वै ।	KK-01-07-093-022a
कामक्रोधावजितवान्सखा ते कौशिकीं गतः ॥	KK-01-07-093-022c
तस्मात्पोषय तत्पुत्रीं दयावानिति तेऽब्रुवन् ।	KK-01-07-093-023a
सर्वभूतरुतज्ञोऽहं दयावान्सर्वजन्तुषु ॥'	KK-01-07-093-023c
आनयित्वा ततश्चैनां दुहितृत्वे न्यवेशयम् ॥	KK-01-07-093-024ac
शरीरकृत्प्राणदाता यस्य चान्नानि भुञ्जते ।	KK-01-07-093-025a
क्रमेणैते त्रयोऽप्युक्ताः पितरो धर्मशासने ॥	KK-01-07-093-025c
निर्जने तु वने यस्माच्छकुन्तैः परिवारिता ।	KK-01-07-093-026a
शकुन्तलेति नामास्याः कृतं चापि ततो मया ॥	KK-01-07-093-026c
एवं दुहितरं विद्धि मम विप्र शकुन्तलाम् ।	KK-01-07-093-027a
शकुन्तला च पितरं मन्यते मामनिन्दिता ॥	KK-01-07-093-027c
शकुन्तलोवाच 	KK-01-07-093-028
एतदाचष्ट पृष्टः सन्मम जन्म महर्षये ।	KK-01-07-093-028a
सुतां कण्वस्य मामेवं विद्धि त्वं मनुजाधिप ॥	KK-01-07-093-028c
कण्वं हि पितरं मन्ये पितरं स्वमजानती ।	KK-01-07-093-029a
इति ते कथितं राजन्यथावृत्तं श्रुतं मया ॥ ॥	KK-01-07-093-029c
	
	
	
	
	
	
	
	
	
	
	
	
	
दुष्यन्त उवाच 	KK-01-07-094-001
सुव्यक्तं राजपुत्री त्वं यथा कल्याणि भाषसे ।	KK-01-07-094-001a
भार्या मे भव सुश्रोणि ब्रूहि किं करवाणि ते ॥	KK-01-07-094-001c
सुवर्णमालां वासांसि कुण्डले परिहाटके ।	KK-01-07-094-002a
नानापत्तनजे शुभ्रे मणिरत्ने च शोभने ॥	KK-01-07-094-002c
आहरामि तवाद्याहं निष्कादीन्यजिनानि च ।	KK-01-07-094-003a
सर्वं राज्यं तवाद्यास्तु भार्या मे भव शोभने ॥	KK-01-07-094-003c
गान्धर्वेण च मां भीरु विवाहेनैहि सुन्दरि ।	KK-01-07-094-004a
विवाहानां हि रम्भोरु गान्धर्वः श्रेष्ठ उच्यते ॥	KK-01-07-094-004c
शकुन्तलोवाच 	KK-01-07-094-005
फलाहारो गतो राजन्पिता मे इत आश्रमात् ।	KK-01-07-094-005a
मुहूर्तं सम्प्रतीक्षस्व स मां तुभ्यं प्रदास्यति ॥	KK-01-07-094-005c
'पिता हि मे प्रभुर्नित्यं दैवतं परमं मम ।	KK-01-07-094-006a
यस्मै मां दास्यति पिता स मे भर्ता भविष्यति ॥	KK-01-07-094-006c
पिता रक्षति कौमारे भर्ता रक्षति यौवने ।	KK-01-07-094-007a
पुत्रस्तु स्थाविरे भावे न स्त्री स्वातन्त्र्यमर्हति ॥	KK-01-07-094-007c
समन्यमाना राजेन्द्र पितरं मे तपस्विनम् ।	KK-01-07-094-008a
अधर्मेण हि धर्मिष्ठ कथं वरमुपास्महे ॥	KK-01-07-094-008c
दुष्यन्त उवाच 	KK-01-07-094-009
मामैवं वद कल्याणि तपोराशिं दमात्मकम् ।	KK-01-07-094-009a
शकुन्तलोवाच 	KK-01-07-094-009
मन्युप्रहरणा विप्रा न विप्राः शस्त्रपाणयः ॥	KK-01-07-094-009c
मन्युना घ्नन्ति ते शत्रून्वज्रेणेन्द्र इवासुरान् ।	KK-01-07-094-010a
अग्निर्दहति तेजोभिः सूर्यो दहति रश्मिभिः ॥	KK-01-07-094-010c
राजा दहति दण्डेन ब्राह्मणो मन्युना दहेत् ।	KK-01-07-094-011a
क्रोधिता मन्युना घ्नन्ति वज्रपाणिरिवासुरान् ॥	KK-01-07-094-011c
दुष्यन्त उवाच 	KK-01-07-094-012
जाने भद्रे महर्षिं तं तस्य मन्युर्न विद्यते ।	KK-01-07-094-012a
'इच्छामि त्वां वरारोहे भजमानामनिन्दिते ।	KK-01-07-094-012c
त्वदर्थं मां स्थितं विद्धि त्वद्गतं हि मनो मम ॥	KK-01-07-094-012e
आत्मनो बन्धुरात्मैव गतिरात्मैव चात्मनः ।	KK-01-07-094-013a
आत्मनैवात्मनो दानं कर्तुमर्हसि धर्मतः ॥	KK-01-07-094-013c
अष्टावेव समासेन विवाहा धर्मतः स्मृताः ।	KK-01-07-094-014a
ब्राह्मो दैवस्तथैवार्षः प्राजापत्यस्तथाऽऽसुरः ॥	KK-01-07-094-014c
गान्धर्वो राक्षसश्चैव पैशाचश्चाष्टमः स्मृतः ।	KK-01-07-094-015a
तेषां धर्म्यान्यथापूर्वं मनुः स्वायम्भुवोऽब्रवीत् ॥	KK-01-07-094-015c
प्रशस्तांश्चतुरः पूर्वान्ब्राह्मणस्योपधारय ।	KK-01-07-094-016a
षडानुपूर्व्या क्षत्रस्य विद्धि धर्म्याननिन्दिते ॥	KK-01-07-094-016c
राज्ञां तु राक्षसोऽप्युक्तो विट्शूद्रेष्वासुरः स्मृतः ।	KK-01-07-094-017a
पञ्चानां तु त्रयो धर्म्या अधर्म्यौ द्वौ स्मृताविह ॥	KK-01-07-094-017c
पैशाच आसुरश्चैव न कर्तव्यौ कदाचन ।	KK-01-07-094-018a
अनेन विधिना कार्यो धर्मस्यैषा गतिः स्मृता ॥	KK-01-07-094-018c
गान्धर्वराक्षसौ क्षत्रे धर्म्यौ तौ मा विशङ्किथाः ।	KK-01-07-094-019a
पृथग्वा यदि वा मिश्रौ कर्तव्यौ नात्र संशयः ॥	KK-01-07-094-019c
सा त्वं मम सकामस्य सकामा वरवर्णिनी ।	KK-01-07-094-020a
गान्धर्वेण विवाहेन भार्या भवितुमर्हसि ॥	KK-01-07-094-020c
शकुन्तलोवाच 	KK-01-07-094-021
यदि धर्मपथस्त्वेव यदि चात्मा प्रभुर्मम ।	KK-01-07-094-021a
प्रदाने पौरवश्रेष्ठ शृणु मे समयं प्रभो ॥	KK-01-07-094-021c
सत्यं मे प्रतिजानीहि यथा वक्ष्याम्यहं रहः ।	KK-01-07-094-022a
मयि जायेत यः पुत्रः स भवेत्त्वदनन्तरः ॥	KK-01-07-094-022c
युवराजो महाराज सत्यमेतद्ब्रवीमि ते ।	KK-01-07-094-023a
यद्येतदेवं दुष्यन्त अस्तु मे सङ्गमस्त्वया ॥	KK-01-07-094-023c
वैशम्पायन उवाच 	KK-01-07-094-024
`तस्यास्तु सर्वं संश्रुत्य यथोक्तं स विशाम्पतिः ।	KK-01-07-094-024a
दुष्यन्तः पुनरेवाह यद्यदिच्छसि तद्वद ॥	KK-01-07-094-024c
शकुन्तलोवाच 	KK-01-07-094-025
ख्यातो लोकप्रवादोयं विवाह इति शास्त्रतः ।	KK-01-07-094-025a
वैवाहिकीं क्रियां सन्तः प्रशंसन्ति प्रजाहिताम् ॥	KK-01-07-094-025c
लोकप्रवादशान्त्यर्थं विवाहं विधिना कुरु ।	KK-01-07-094-026a
सन्त्यत्र यज्ञपात्राणि दर्भाः सुमनसोऽक्षताः ॥	KK-01-07-094-026c
यथा युक्तो विवाहः स्यात्तथा युक्ता प्रजा भवेत् ।	KK-01-07-094-027a
तस्मादाज्यं हविर्लाजाः सिकता ब्राह्मणास्तव ॥	KK-01-07-094-027c
वैवाहिकानि चान्यानि समस्तानीह पार्थिव ।	KK-01-07-094-028a
दुरुक्तमपि राजेन्द्र क्षन्तव्यं धर्मकारणात् ॥	KK-01-07-094-028c
वैशम्पायन उवाच '	KK-01-07-094-029
एवमस्त्विति तां राजा प्रत्युवाचाविचारयन् ।	KK-01-07-094-029a
अपि च त्वां हि नेष्यामि नगरं स्वं शुचिस्मिते ॥	KK-01-07-094-029c
यथा त्वमर्हा सुश्रोणि मन्यसे तद्ब्रवीमि ते ।	KK-01-07-094-030a
एवमुक्त्वा स राजर्षिस्तामनिन्दितगामिनीम् ॥	KK-01-07-094-030c
'पुरोहितं समाहूय वचनं युक्तमब्रवीत् ।	KK-01-07-094-031a
राजपुत्र्या यदुक्तं वै न वृथा कर्तुमुत्सहे ॥	KK-01-07-094-031c
क्रियाहीनो हि न भवेन्मम पुत्रो महाद्युतिः ।	KK-01-07-094-032a
तथा कुरुष्व शास्त्रोक्तं विवाहं मा चिरं कुरु ॥	KK-01-07-094-032c
एवमुक्तो नृपतिना द्विजः परमयन्त्रितः ।	KK-01-07-094-033a
शोभनं राजराजेति विधिना कृतवान्द्विजः ॥	KK-01-07-094-033c
शासनाद्विप्रमुख्यस्य कृतकौतुकमङ्गलः ।	KK-01-07-094-034a
'जग्राह विधिवत्पाणावुवास च तया सह ॥	KK-01-07-094-034c
विश्वास्य चैनां स प्रायादब्रवीच्च पुनः पुनः ।	KK-01-07-094-035a
प्रेषयिष्ये तवार्थाय वाहिनीं चतुरङ्गिणीम् ॥	KK-01-07-094-035c
`त्रैविद्यवृद्धैः सहितां नानाराजजनैः सह ।	KK-01-07-094-036a
शिबिकासहस्रैः सहिता वयमायान्ति बान्धवाः ॥	KK-01-07-094-036c
मूकाश्चैव किराताश्च कुब्जा वामनकैः सह ।	KK-01-07-094-037a
सहिताः कञ्चुकिवरैर्वाहिनी सूतमागधैः ॥	KK-01-07-094-037c
शङ्खदुन्दुभिनिर्घोषैर्वनं च समुपैष्यति ।	KK-01-07-094-038a
तथा त्वामानयिष्यामि नगरं स्वं शुचिस्मिते ॥	KK-01-07-094-038c
अन्यथा त्वां न नेष्यामि स्वनिवेशमसत्कृताम् ।	KK-01-07-094-039a
सर्वमङ्गलसत्कारैः सुभ्रु सत्यं करोमि ते ॥	KK-01-07-094-039c
वैशम्पायन उवाच 	KK-01-07-094-040
एवमुक्त्वा स राजर्षिस्तामनिन्दितगामिनीम् ।	KK-01-07-094-040a
परिष्वज्य च बाहुभ्यां स्मितपूर्वमुदैक्षत ॥	KK-01-07-094-040c
प्रदक्षिणीकृतां देवीं पुनस्तां परिषस्वजे ।	KK-01-07-094-041a
शकुन्तला सा सुमुखी पपात नृपपादयोः ॥	KK-01-07-094-041c
तां देवीं पुनरुत्थाप्य मा शुचेति पुनः पुनः । 	KK-01-07-094-042a
शपेयं सुकृतेनैव प्रापयिष्ये नृपात्मजे ॥'	KK-01-07-094-042c
इति तस्याः प्रतिश्रुत्य स नृपो जनमेजय ।	KK-01-07-094-043a
मनसा चिन्तयन्प्रायात्काश्यपं प्रति पार्थिव ॥	KK-01-07-094-043c
भगवांस्तपसा युक्तः श्रुत्वा किं नु करिष्यति ।	KK-01-07-094-044a
तं न प्रसाद्यागतोऽहं प्रसीदेति द्विजोत्तमम् ।	KK-01-07-094-044c
एवं सञ्चिन्तयन्नेव प्रविवेश स्वकं पुरम् ॥	KK-01-07-094-044e
ततो मुहूर्ते याते तु कण्वोऽप्याश्रममागमत् ।	KK-01-07-094-045a
शकुन्तला च पितरं ह्रिया नोपजगाम तम् ॥	KK-01-07-094-045c
'शङ्कितेव च विप्रर्षिमुपचक्राम सा शनैः ।	KK-01-07-094-046a
ततोऽस्य भारं जग्राह आसनं चाप्यकल्पयत् ॥	KK-01-07-094-046c
प्राक्षालयच्च सा पादौ काश्यपस्य महात्मनः ।	KK-01-07-094-047a
न चैनं लज्जयाऽशक्नोदक्षिभ्यामभिवीक्षितुम् ॥	KK-01-07-094-047c
शकुन्तला च सव्रीडा तमृषिं नाभ्यभाषत ।	KK-01-07-094-048a
तस्मात्स्वधर्मात्स्खलिता भीता सा भरतर्षभ ॥	KK-01-07-094-048c
अभवद्दोषदर्शित्वाद्ब्रह्मचारिण्ययन्त्रिता ।	KK-01-07-094-049a
स तदा व्रीडितां दृष्ट्वा ऋषिस्तां प्रत्यभाषत ॥	KK-01-07-094-049c
कण्व उवाच 	KK-01-07-094-050
सव्रीडैव च दीर्घायुः पुरेव भविता न च ।	KK-01-07-094-050a
वृत्तं कथय रम्भोरु मा त्रासं च प्रकल्पय ॥	KK-01-07-094-050c
वैशम्पायन उवाच 	KK-01-07-094-051
ततः प्रक्षाल्य पादौ सा विश्रान्तं पुनरब्रवीत् ।	KK-01-07-094-051a
निधाय कामं तस्यर्षेः कन्दानि च फलानि च ॥	KK-01-07-094-051c
ततः संवाह्य पादौ सा विश्रान्तं वेदिमध्यमा ।	KK-01-07-094-052a
शकुन्तला पौरवाणां दुष्यन्तं जग्मुषी पतिम् ॥	KK-01-07-094-052c
ततः कृच्छ्रादतिशुभा सव्रीडा श्रमती तदा ।	KK0107091053a
सगद्गदमुवाचेदं काश्यपं सा शुचिस्मिता ॥	KK-01-07-094-053c
शकुन्तलोवाच 	KK-01-07-094-054
राजा ताताजगामेह दुष्यन्त इलिलात्मजः ।	KK-01-07-094-054a
मया पतिर्वृतो योऽसौ दैवयोगादिहागतः ॥	KK-01-07-094-054c
तस्य तात प्रसीद त्वं भर्ता मे सुमहायशाः ।	KK-01-07-094-055a
अतः सर्वं तु यद्वृत्तं दिव्यज्ञानेन पश्यसि ॥	KK-01-07-094-055c
अभयं क्षत्रियकुले प्रसादं कर्तुमर्हसि ।	KK-01-07-094-056a
वैशम्पायन उवाच 	KK-01-07-094-056
चक्षुषा स तु दिव्येन सर्वं विज्ञाय काश्यपः ॥	KK-01-07-094-056c
ततो धर्मिष्ठतां मत्वा धर्मे चास्खलितं मनः ।	KK-01-07-094-057a
उवाच भगवान्प्रीतस्तद्वृत्तं सुमहातपाः ॥	KK-01-07-094-057c
कण्व उवाच 	KK-01-07-094-058
एवमेतन्मया ज्ञातं दृष्टं दिव्येन चक्षुषा ।	KK-01-07-094-058a
त्वयाऽद्य राजान्वयया मामनादृत्य यत्कृतम्' ॥	KK-01-07-094-058c
पुंसा सह समायोगो न स धर्मोपघातकः ।	KK-01-07-094-059a
न भयं विद्यते भद्रे मा शुचः सुकृतं कृतम् ॥	KK-01-07-094-059c
क्षत्रियस्य तु गान्धर्वो विवाहः श्रेष्ठ उच्यते ।	KK-01-07-094-060a
सकामायाः सकामेन निमन्त्रः श्रेष्ठ उच्यते ॥	KK-01-07-094-060c
`किं पुनर्विधिवत्कृत्वा सुप्रजस्त्वमवाप्स्यसि ।	KK-01-07-094-061a
'धर्मात्मा च महात्मा च दुष्यन्तः पुरुषोत्तमः ॥	KK-01-07-094-061c
अभ्यागच्छत्पतिर्यस्त्वां भजमानां शकुन्तले ।	KK-01-07-094-062a
महात्मा जनिता लोके पुत्रस्तव महायशाः ॥	KK-01-07-094-062c
स च सर्वां समुद्रान्तां कृत्स्नां भोक्ष्यति मेदिनीम् ।	KK-01-07-094-063a
परं चाभिप्रयातस्य चक्रं तस्य महात्मनः ॥	KK-01-07-094-063c
भविष्यत्यप्रतिहतं सततं चक्रवर्तिनः ।	KK-01-07-094-064a
प्रसन्न एव तस्याहं त्वकृते वरवर्णिनि ॥	KK-01-07-094-064c
ऋतवो बहवस्ते वै गता व्यर्थाः शुचिस्मिते ।	KK-01-07-094-065a
सार्थकं सांप्रतं ह्येतन्न च पाप्मास्ति तेऽनघे ।	KK-01-07-094-065c
गृहाण च वरं मत्तस्तत्कृते यदभीप्सितम् ॥	KK-01-07-094-065e
शकुन्तलोवाच 	KK-01-07-094-066
मया पतिर्वृतो योऽसौ दुष्यन्तः पुरुषोत्तमः ।	KK-01-07-094-066a
मम चैव पतिर्दृष्टो देवतानां समक्षतः ।	KK-01-07-094-066c
तस्मै ससचिवाय त्वं प्रसादं कर्तुमर्हसि ॥	KK-01-07-094-066e
वैशम्पायन उवाच 	KK-01-07-094-067
इत्येवमुक्त्वा मनसा प्रणिधाय मनस्विनी ।	KK-01-07-094-067a
ततो धर्मिष्ठतां वव्रे राज्ये चास्खलनं तथा ॥	KK-01-07-094-067c
शकुन्तलां पौरवाणां दुष्यन्तहितकाम्यया ।	KK-01-07-094-068a
`एवमस्त्विति तां प्राह कण्वो धर्मभृतां वरः ॥	KK-01-07-094-068c
पस्पर्श चापि पाणिभ्यां सुतां श्रीमिवरूपिणीम् ॥	KK-01-07-094-069ac
कण्व उवाच 	KK-01-07-094-070
अद्यप्रभृति देवी त्वं दुष्यन्तस्य महात्मनः ।	KK-01-07-094-070a
पतिव्रतानां या वृत्तिस्तां वृत्तिमनुपालय ॥	KK-01-07-094-070c
वैशम्पायन उवाच 	KK-01-07-094-071
इत्येवमुक्त्वा धर्मात्मा तां विशुद्ध्यर्थमस्पृशत् ।	KK-01-07-094-071a
स्पृष्टमात्रे शरीरे तु परं हर्षमवाप सा ॥' 	KK-01-07-094-071c
	
	
	
	
	
	
	
	
	
	
	
	
	
	
वैशम्पायन उवाच 	KK-01-07-095-001
प्रतिज्ञाय च दुष्यन्ते प्रतियाते दिने दिने ।`	KK-01-07-095-001a
गर्भश्च ववृधे तस्यां राजपुत्र्यां महात्मनः ॥'	KK-01-07-095-001c
शकुन्तला चिन्तयन्ती राजानं कार्यगौरवात् ।	KK-01-07-095-002a
दिवारात्रमनिद्रैव स्नानभोजनवर्जिता ॥	KK-01-07-095-002c
राजप्रेषणिका विप्राश्चतुरङ्गबलान्विताः ।	KK-01-07-095-003a
अद्य श्वो वा परश्वो वा समायान्तीति निस्चिता ॥	KK-01-07-095-003c
दिनान्पक्षानृतून्मासानयनानि च सर्वशः ।	KK-01-07-095-004a
गण्यमानानि वर्षाणि व्यतीयुस्त्रीणि भारत ॥	KK-01-07-095-004c
त्रिषु वर्षेषु पूर्णेषु ऋषेर्वचनगौरवात् ।	KK-01-07-095-005a
ऋषिपत्न्यः सुबहुशो हेतुमद्वाक्यमब्रुवन् ॥	KK-01-07-095-005c
ऋषिपत्न्य ऊचुः 	KK-01-07-095-006
शृणु भद्रे लोकवृत्तं श्रुत्वा यद्रोचते तव ।	KK-01-07-095-006a
तत्कुरुष्व हितं देवि नावमान्यं गुरोर्वचः ॥	KK-01-07-095-006c
देवानां दैवतं विष्णुर्विप्राणामग्निर्ब्रह्म च ।	KK-01-07-095-007a
नारीणां दैवतं भर्ता लोकानां ब्राह्मणो गुरुः ॥	KK-01-07-095-007c
सूतिकाले प्रसूष्वेति भगवांस्ते पिताऽब्रवीत् ।	KK-01-07-095-008a
करिष्यामीति कर्तव्यं तदा ते सुकृतं भवेत् ॥	KK-01-07-095-008c
वैशम्पायन उवाच 	KK-01-07-095-009
पत्नीनां वचनं श्रुत्वा साधु साध्वित्यचिन्तयत् ।	KK-01-07-095-009a
'गर्भं सुषाव वामोरूः कुमारममितौजसम् ॥	KK-01-07-095-009c
त्रिषु वर्षेषु पूर्णेषु प्राजायत शकुन्तला ।	KK-01-07-095-010a
रूपौदार्यगुणोपेतं दौष्यन्तिं जनमेजय ॥	KK-01-07-095-010c
`जाते तस्मिन्नन्तरिक्षात्पुष्पवृष्टिः पपात ह ।	KK-01-07-095-011a
देवदुन्दुभयो नेदुर्ननृतुश्चाप्सरोगणाः ॥	KK-01-07-095-011c
गायद्भिर्मधुरं तत्र देवैः शक्रोऽभ्युवाच ह ।	KK-01-07-095-012a
शकुन्तले तव सुतश्चक्रवर्ती भविष्यति ॥	KK-01-07-095-012c
बलं तेजश्च रूपं च न समं भुवि केनचित् ।	KK-01-07-095-013a
आहर्ता वाजिमेधस्य शतसङ्ख्यस्य पौरवः ॥	KK-01-07-095-013c
अनेकैरपि साहस्रै राजसूयादिभिर्मखैः ।	KK-01-07-095-014a
स्वार्थं ब्राह्मणसात्कृत्वा दक्षिणाममितां ददत् ॥	KK-01-07-095-014c
देवतानां वचः श्रुत्वा कण्वाश्रमनिवासिनः ।	KK-01-07-095-015a
सभाजयन्तः कण्वस्य सुतां सर्वे महर्षयः ॥	KK-01-07-095-015c
शकुन्तला च तच्छ्रुत्वा परं हर्षमवाप सा ।	KK-01-07-095-016a
द्विजानाहूय मुनिभिः सत्कृत्य च महायशाः ।	KK-01-07-095-016c
'जातकर्मादिसंस्कारं कण्वः पुण्यवतां वरः ।	KK-01-07-095-017a
तस्याथ कारयामास वर्धमानस्य चासकृत् ॥	KK-01-07-095-017c
यथाविधि यथान्यायं क्रियाः सर्वास्त्वकारयत् ।	KK-01-07-095-018a
दन्तैः शुक्लैः शिखरिभिःसिंहसंहननोऽभवत् ॥	KK-01-07-095-018c
चक्राङ्कितकरः श्रीमान्स्वयं विष्णुरिवापरः ।	KK-01-07-095-019a
`चतुष्किष्कुर्महातेजा महामूर्धा महाबलः ॥'	KK-01-07-095-019c
कुमारो देवगर्भाभः स तत्राशु व्यवर्धत ।	KK-01-07-095-020a
'ऋषेर्भयात्तु दुष्यन्तः स्मरन्नैवाह्वयत्तदा ॥	KK-01-07-095-020c
गते काले तु महति न सस्मार तपोधनाम् ।	KK-01-07-095-021a
'षड्वर्षेषु ततो बालः कण्वाश्रमपदं प्रति ॥	KK-01-07-095-021c
व्याघ्रान्सिंहान्वराहांश्च वृकांश्च महिषांस्तथा ।	KK-01-07-095-022a
`ऋक्षांश्चाभ्यहनद्व्यालान्पद्भ्यामाश्रमपीडकान् ॥	KK-01-07-095-022c
बलाद्भुजाभ्यां सङ्गृह्य बलवान्सन्नियम्य च 	KK-01-07-095-023a
'बद्ध्वा वृक्षेषु दौष्यन्तिराश्रमस्य समन्ततः ॥	KK-01-07-095-023c
आरुरोह द्रुमांश्चैव क्रीडन्स्म परिधावति ।	KK-01-07-095-024a
`वनं च लोडयामास सिंहव्याघ्रगणैर्वृतम् ॥	KK-01-07-095-024c
ततश्च राक्षसान्सर्वान्पिशाचांश्च रिपून्रणे ।	KK-01-07-095-025a
मुष्टियुद्धेन तान्हत्वा ऋषीनाराधयत्तदा ॥	KK-01-07-095-025c
कश्चिद्दितिसुतस्तं तु हन्तुकामो महाबलः ।	KK-01-07-095-026a
वध्यमानांस्तु दैतेयानमर्षी तं समभ्ययात् ॥	KK-01-07-095-026c
तमागतं प्रहस्यैव बाहुभ्यां परिगृह्य च ।	KK-01-07-095-027a
दृढं चाबध्य बाहुभ्यां पीडयामास तं तदा ॥	KK-01-07-095-027c
मर्दितो न शशाकास्मान्मोचितुं बलवत्तया ।	KK-01-07-095-028a
प्राक्रोशद्भैरवं तत्र द्वारेभ्यो निःसृतं त्वसृक् ॥	KK-01-07-095-028c
तेन शब्देन वित्रस्ता मृगाः सिंहादयो गणाः ।	KK-01-07-095-029a
सुस्रुवुश्च शकृन्मूत्रमाश्रमस्थाश्च सुस्रुवुः ॥	KK-01-07-095-029c
निरसुं जानुभिः कृत्वा विससर्ज च सोऽपतत् ।	KK-01-07-095-030a
तद्दृष्ट्वा विस्मयं जग्मुः कुमारस्य विचेष्टितम् ॥	KK-01-07-095-030c
नित्यकालं वध्यमाना दैतेया राक्षसैः सह ।	KK-01-07-095-031a
कुमारस्य भयादेव नैव जग्मुस्तदाश्रमम् ॥'	KK-01-07-095-031c
ततोऽस्य नाम चक्रुस्ते कण्वाश्रमनिवासिनः ।	KK-01-07-095-032a
कण्वेन सहिताः सर्वे दृष्ट्वा कर्मातिमानुषम् ॥	KK-01-07-095-032c
अस्त्वयं सर्वदमनः सर्वं हि दमयत्यसौ ।	KK-01-07-095-033a
स सर्वदमनो नाम कुमारः समपद्यत ॥	KK-01-07-095-033c
विक्रमेणौजसा चैव बलेन च समन्वितः ।	KK-01-07-095-034a
`अप्रेषयति दुष्यन्ते महिष्यास्तनयस्य च ॥	KK-01-07-095-034c
पाण्डुभावपरीताङ्गीं चिन्तया समभिप्लुताम् ।	KK-01-07-095-035a
लम्बालकां कृशां दीनां तथा मलिनवाससम् ॥	KK-01-07-095-035c
`शकुन्तलां च संप्रेक्ष्य प्रदध्यौ स मुनिस्तदा ।	KK-01-07-095-036a
शास्त्राणि सर्ववेदाश्च द्वादशाब्दस्य चाभवन्' ॥	KK-01-07-095-036c
	
	
	
	
अध्यायः 096	
	
	
वैशम्पायन उवाच 	KK-01-07-096-001
तं कुमारमृषिर्दृष्ट्वा कर्म चास्यातिमानुषम् ।	KK-01-07-096-001a
समयो यौवराज्याय इत्यनुध्याय स द्विजः ॥	KK-01-07-096-001c
'शकुन्तलां समाहूय कण्वो वचनमब्रवीत् ।	KK-01-07-096-002a
कण्व उवाच 	KK-01-07-096-002
शृणु भद्रे मम सुते मम वाक्यं शुचिस्मिते ॥	KK-01-07-096-002c
पतिव्रतानां नारीणां विशिष्टमिति चोच्यते ।	KK-01-07-096-003a
पतिशुश्रूषणं पूर्वं मनोवाक्कायचेष्टितैः ॥	KK-01-07-096-003c
अनुज्ञाता मया पूर्वं पूजयैतद्व्रतं तव ।	KK-01-07-096-004a
एतेनैव च वृत्तेन पुण्याँल्लोकानवाप्य च ॥	KK-01-07-096-004c
तस्यान्ते मानुषे लोके विशिष्टां तप्स्यसे श्रियम् ।	KK-01-07-096-005a
तस्माद्भद्रेऽद्य यातव्यं समीपं पौरवस्य ह ॥	KK-01-07-096-005c
स्वयं नायाति मत्वा ते गतं कालं शुचिस्मिते ।	KK-01-07-096-006a
गत्वाऽऽराधय राजानं दुष्यन्तं हितकाम्यया ॥	KK-01-07-096-006c
दौष्यन्तिं यौवराज्यस्थं दृष्ट्वा प्रीतिमवाप्स्यसि ।	KK-01-07-096-007a
देवतानां गुरूणां च क्षत्रियाणां च भामिनि ॥	KK-01-07-096-007c
भर्तॄणां च विशेषेम हितं सङ्गमनं भवेत् ।	KK-01-07-096-008a
तस्मात्पुत्रि कुमारेण गन्तव्यं मत्प्रियेप्सया ॥	KK-01-07-096-008c
प्रतिवाक्यं न दद्यास्त्वं शपिता मम पादयोः ॥	KK-01-07-096-009ac
वैशम्पायन उवाच 	KK-01-07-096-010
एवमुक्त्वा सुतां तत्र पौत्रं कण्वोऽभ्यभाषत ।	KK-01-07-096-010a
परिष्वज्य च बाहुभ्यां मूर्ध्न्युपाघ्राय पौरवम् ॥	KK-01-07-096-010c
सोमवंशोद्भवो राजा दुष्यन्त इति विश्रुतः ।	KK-01-07-096-011a
तस्याग्रमहिषी चैषा तव माता शुचिव्रता ॥	KK-01-07-096-011c
गन्तुकामा भर्तृपार्श्वं त्वया सह सुमध्यमा ।	KK-01-07-096-012a
गत्वाऽभिवाद्य राजनं यौवराज्यमवाप्स्यसि ॥	KK-01-07-096-012c
स पिता तव राजेन्द्रस्तस्य त्वं वशगो भव ।	KK-01-07-096-013a
पितृपैतामहं राज्यमातिष्ठस्व स्वभावतः ॥	KK-01-07-096-013c
तस्मिन्काले स्वराज्यस्थो मामनुस्मर पौरव ॥	KK-01-07-096-014ac
वैशम्पायन उवाच 	KK-01-07-096-015
अभिवाद्य मुनेः पादौ पौरवो वाक्यमब्रवीत् ।	KK-01-07-096-015a
त्वं पिता मम विप्रर्षे त्वं माता त्वं गतिश्च मे ॥	KK-01-07-096-015c
न चान्यं पितरं मन्ये त्वामृते तु महातपः ।	KK-01-07-096-016a
तव शुश्रूषणं पुण्यमिह लोके परत्र च ॥	KK-01-07-096-016c
शकुन्तला भर्तृकामा स्वयं यातु यथेष्टतः ।	KK-01-07-096-017a
अहं शुश्रूषणपरः पादमूले वसामि वः ॥	KK-01-07-096-017c
क्रीडां व्यालमृगैः सार्धं करिष्ये न पुरा यथा ।	KK-01-07-096-018a
त्वच्छासनपरो नित्यं स्वाध्यायं च करोम्यहम् ॥	KK-01-07-096-018c
एवमुक्त्वा तु संश्लिष्य पादौ कण्वस्य तिष्ठतः ।	KK-01-07-096-019a
तस्य तद्वचनं श्रुत्वा प्ररुरोद शकुन्तला ॥	KK-01-07-096-019c
स्नेहात्पितुश्च पुत्रस्य हर्षशोकसमन्विता ।	KK-01-07-096-020a
निशाम्य रुदतीमार्तां दौष्यन्तिर्वाक्यमब्रवीत् ॥	KK-01-07-096-020c
श्रुत्वा भगवतो वाक्यं किं रोदिषि शकुन्तले ।	KK-01-07-096-021a
गन्तव्यं काल्य उत्थाय भर्तृप्रीतिस्तवास्ति चेत् ॥	KK-01-07-096-021c
शकुन्तलोवाच 	KK-01-07-096-022
एकस्तु कुरुते पापं फलं भुङ्क्ते महाजनः ।	KK-01-07-096-022a
मया निवारितो नित्यं न करोषि वचो मम ॥	KK-01-07-096-022c
निःसृतान्कुञ्जरान्नित्यं बाहुभ्यां सम्प्रमथ्य वै ।	KK-01-07-096-023a
वनं च लोडयन्नित्यं सिंहव्याघ्रगणैर्वृतम् ॥	KK-01-07-096-023c
एवंविधानि चान्यानि कृत्वा वै पुरुनन्दन ।	KK-01-07-096-024a
रुषितो भगवांस्तात तस्मादावां विवासितौ ॥	KK-01-07-096-024c
नाहं गच्छामि दुष्यन्तं नास्मि पुत्र हितैषिणी ।	KK-01-07-096-025a
पादमूले वसिष्यामि महर्षेर्भावितात्मनः ॥	KK-01-07-096-025c
वैशम्पायन उवाच 	KK-01-07-096-026
एवमुक्त्वा तु रुदती पपात मुनिपादयोः ।	KK-01-07-096-026a
एवं विलपतीं कण्वश्चानुनीय च हेतुभिः ।	KK-01-07-096-026c
पुनः प्रोवाच भगवानानृशंस्याद्धितं वचः ॥	KK-01-07-096-026e
कण्व उवाच 	KK-01-07-096-027
शकुन्तले शृणुष्वेदं हितं पथ्यं च भामिनि ।	KK-01-07-096-027a
पतिव्रताभावगुणान्हित्वा साध्यं न किञ्चन ॥	KK-01-07-096-027c
प्रतिव्रतानां देवा वै तुष्टाः सर्ववरप्रदाः ।	KK-01-07-096-028a
प्रसादं च करिष्यन्ति आपदो मोक्षयन्ति च ॥	KK-01-07-096-028c
पतिप्रसादात्पुण्यं च प्राप्नुवन्ति न चाशुभम् ।	KK-01-07-096-029a
तस्माद्गत्वा तु राजानमाराधय शुचिस्मिते ॥	KK-01-07-096-029c
वैशम्पायन उवाच 	KK-01-07-096-030
शकुन्तलां तथोक्त्वा वै शाकुन्तलमथाब्रवीत् ।	KK-01-07-096-030a
दौहित्रो मम पौत्रस्त्वमिलिलस्य महात्मनः ॥	KK-01-07-096-030c
शृणुष्व वचनं सत्यं प्रब्रवीमि तवानघ ।	KK-01-07-096-031a
मनसा भर्तृकामा वै वाग्भिरुक्त्वा पृथग्विधम् ॥	KK-01-07-096-031c
गन्तुं नेच्छति कल्याणी तस्मात्तात वहस्व वै ।	KK-01-07-096-032a
शक्तस्त्वं प्रतिगन्तुं च मुनिभिः सह पौरव ॥'	KK-01-07-096-032c
इत्युक्त्वा सर्वदमनं कण्वः शिष्यानथाब्रवीत् ।	KK-01-07-096-033a
शकुन्तलामिमां शीघ्रं सपुत्रामाश्रमादितः ॥	KK-01-07-096-033c
भर्तुः प्रापयताभ्याशं सर्वलक्षणपूजिताम् ।	KK-01-07-096-034a
नारीणां चिरवासो हि बान्धवेषु न रोचते ॥	KK-01-07-096-034c
कीर्तिचारित्रधर्मघ्नस्तस्मान्नयत मा चिरम् ॥	KK-01-07-096-035ac
`वैशम्पायन उवाच 	KK-01-07-096-036
धर्माभिपूजितं पुत्रं काश्यपेन निशाम्य तु ।	KK-01-07-096-036a
काश्यपात्प्राप्य चानुज्ञां मुमुदे च शकुन्तला ॥	KK-01-07-096-036c
कण्वस्य वचनं श्रुत्वा प्रतिगच्छेति चासकृत् ।	KK-01-07-096-037a
तथेत्युक्त्वा तु कण्वं च मातरं पौरवोऽब्रवीत् ।	KK-01-07-096-037c
किं चिरायसि मातस्त्वं गमिष्यामो नृपालयम् ॥	KK-01-07-096-037e
एवमुक्त्वा तु तां देवीं दुष्यन्तस्य महात्मनः ।	KK-01-07-096-038a
अभिवाद्य मुनेः पादौ गन्तुमैच्छत्स पौरवः ॥	KK-01-07-096-038c
शकुन्तला च पितरमभिवाद्य कृताञ्जलिः ।	KK-01-07-096-039a
प्रदक्षिणीकृत्य तदा पितरं वाक्यमब्रवीत् ॥	KK-01-07-096-039c
अज्ञानान्मे पिता चेति दुरुक्तं वापि चानृतम् ।	KK-01-07-096-040a
अकार्यं वाप्यनिष्टं वा क्षन्तुमर्हति तद्भवान् ॥	KK-01-07-096-040c
एवमुक्तो नतशिरा मुनिर्नोवाच किञ्चन ।	KK-01-07-096-041a
मनुष्यभावात्कण्वोऽपि मुनिरश्रूण्यवर्तयत् ॥	KK-01-07-096-041c
अब्भक्षान्वायुभक्षांश्च शीर्णपर्णाशनान्मुनीन् ।	KK-01-07-096-042a
फलमूलाशिनो दान्तान्कृशान्धमनिसन्ततान् ॥	KK-01-07-096-042c
व्रतिनो जटिलान्मुण्डान्वल्कलाजिनसंवृतान् ।	KK-01-07-096-043a
समाहूय मुनिः कण्वः कारुण्यादिदमब्रवीत् ॥	KK-01-07-096-043c
मया तु लालिता नित्यं मम पुत्री यशस्विनी ।	KK-01-07-096-044a
वने जाता विवृद्धा च न च जानाति किञ्चन ॥	KK-01-07-096-044c
आश्रमात्तु पथा सर्वैर्नीयतां क्षत्रियालयम् ।	KK-01-07-096-045a
द्वितीययोजने विप्राः प्रतिष्ठानं प्रतिष्ठितम् ॥	KK-01-07-096-045c
प्रतिष्ठाने पुरे राजा शाकुन्तलपितामहः ।	KK-01-07-096-046a
अध्युवास चिरं कालमुर्वश्या सहितः पुरा ॥	KK-01-07-096-046c
अनूपजाङ्गलयुतं धनधान्यसमाकुलम् ।	KK-01-07-096-047a
प्रतिष्ठितं पुरवरं गङ्गायामुनसङ्गमे ॥	KK-01-07-096-047c
तत्र सङ्गममासाद्य स्नात्वा हुतहुताशनाः ।	KK-01-07-096-048a
शाकमूलफलाहारा निवर्तध्वं तपोधनाः ।	KK-01-07-096-048c
अन्यथा तु भवेद्विप्रा अध्वनो गमने श्रमः ॥'	KK-01-07-096-048e
तथेत्युक्त्वा च ते सर्वे प्रातिष्ठन्त महौजसः ।	KK-01-07-096-049a
`शकुन्तलां पुरस्कृत्य दुष्यन्तस्य पुरं प्रति ॥	KK-01-07-096-049c
गृहीत्वा चामरप्रख्यं पुत्रं कमललोचनम् ।	KK-01-07-096-050a
आजग्मुश्च पुरं रम्यं दुष्यन्ताध्युषितं वनात् ॥	KK-01-07-096-050c
शकुन्तलां समादाय मुनयो धर्मवत्सलाः ।	KK-01-07-096-051a
ते वनानि नदीः शैलान्गिरिप्रस्रवणानि च ॥	KK-01-07-096-051c
कन्दराणि नितम्बांश्च राष्ट्राणि नगराणि च ।	KK-01-07-096-052a
आश्रमाणि च पुण्यानि गत्वा चैव गतश्रमाः ॥	KK-01-07-096-052c
शनैर्मध्याह्नवेलायां प्रतिष्ठानं समाययुः ।	KK-01-07-096-053a
तां पुरीं पुरुहूतेन ऐलस्यार्थे विनिर्मिताम् ॥	KK-01-07-096-053c
परिघाट्टालकैर्मुख्यैरुपकल्पशतैरपि ।	KK-01-07-096-054a
शतघ्नीचक्रयन्त्रैश्च गुप्तामन्यैर्दुरासदाम् ॥	KK-01-07-096-054c
हर्म्यप्रसादसम्बाधां नानापण्यविभूषिताम् ।	KK-01-07-096-055a
मण्टपैः ससभै रम्यैः प्रपाभिश्च समावृताम् ॥	KK-01-07-096-055c
राजमार्गेण महता सुविभक्तेन शोभिताम् ।	KK-01-07-096-056a
कैलासशिखराकारैर्गोपुरैः समलङ्कृताम् ॥	KK-01-07-096-056c
द्वारतोरणनिर्यूहैर्मङ्गलैरुपशोभिताम् ।	KK-01-07-096-057a
उद्यानाम्रवणोपेतां महतीं सालमेखलाम् ॥	KK-01-07-096-057c
सर्वपुष्करिणीभिश्च उद्यानैश्च समावृताम् ।	KK-01-07-096-058a
वर्णाश्रमैः स्वधर्मस्थैर्नित्योत्सवसमाहितैः ॥	KK-01-07-096-058c
धनधान्यसमृद्धैश्च सन्तुष्टै रत्नपूजितैः ।	KK-01-07-096-059a
कृतयज्ञैश्च विद्वद्भिरग्निहोत्रपरैः सदा ॥	KK-01-07-096-059c
वर्जिता कार्यकरणैर्दानशीलैर्दयापरैः ।	KK-01-07-096-060a
अधर्मभीरुभिः सर्वैः स्वर्गलोकजिगीषुभिः ॥	KK-01-07-096-060c
एवंविधजनोपेतमिन्द्रलोकमिवापरम् ।	KK-01-07-096-061a
तस्मिन्नगरमध्ये तु राजवेश्म प्रतिष्ठितम् ॥	KK-01-07-096-061c
इन्द्रसद्मप्रतीकाशं सम्पूर्णं वित्तसञ्चयैः ।	KK-01-07-096-062a
तस्य मध्ये सभा दिव्या नानारत्नविभूषिता ॥	KK-01-07-096-062c
तस्यां सभायां राजर्षिः सर्वालङ्कारभूषितः ।	KK-01-07-096-063a
ब्राह्मणैः क्षत्रियैश्चापि मन्त्रिभिश्चापि संवृतः ॥	KK-01-07-096-063c
संस्तूयमानो राजेन्द्रः सूतमागधबन्दिभिः ।	KK-01-07-096-064a
कार्यार्थिषु तदाऽभ्येत्य कृत्वा कार्यं गतेषु सः ॥	KK-01-07-096-064c
सुखासीनोऽभवद्राजा तस्मिन्काले महर्षयः ।	KK-01-07-096-065a
शकुन्तानां स्वनं श्रुत्वा निमित्तज्ञास्त्वलक्षयन् ॥	KK-01-07-096-065c
शकुन्तले निमित्तानि शोभनानि भवन्ति नः ।	KK-01-07-096-066a
कार्यसिद्धिं वदन्त्येते ध्रुवं राज्ञी भविष्यसि ।	KK-01-07-096-066c
अस्मिंस्तु दिवसे पुत्रो युवराजो भविष्यति ॥	KK-01-07-096-066e
वैशम्पायन उवाच 	KK-01-07-096-067
वर्धमानपुरद्वारं तूर्यघोषनिनादितम् ।	KK-01-07-096-067a
शकुन्तलां पुरस्कृत्य विविशुस्ते महर्षयः ॥	KK-01-07-096-067c
प्रविशन्तं नृपसुतं प्रशशंसुश्च वीक्षकाः ।	KK-01-07-096-068a
वर्धमानपुरद्वारं प्रविशन्नेव पौरवः ॥	KK-01-07-096-068c
इन्द्रलोकस्थमात्मानं मेने हर्षसमन्वितः ॥	KK-01-07-096-069ac
ततो वै नागराः सर्वे समाहूय परस्परम् ।	KK-01-07-096-070a
द्रष्टुकामा नृपसुतं समपद्यन्त भारत ॥	KK-01-07-096-070c
नागरा ऊचुः ।	KK-01-07-096-071
देवतेव जनस्याग्रे भ्राजते श्रीरिवागता ।	KK-01-07-096-071a
जयन्तेनेव पौलोमी इन्द्रलोकादिहागता ॥	KK-01-07-096-071c
इति ब्रुवन्तस्ते सर्वे महर्षीनिदमब्रुवन् ।	KK-01-07-096-072a
अभिवादयन्तः सहिता महर्षीन्देववर्चसः ॥	KK-01-07-096-072c
अद्य नः सफलं जन्म कृतार्थाश्च ततो वयम् ।	KK-01-07-096-073a
एवं ये स्म प्रपश्यामो महर्षीन्सूर्यवर्चसः ॥	KK-01-07-096-073c
वैशम्पायन उवाच 	KK-01-07-096-074
इत्युक्त्वा सहिताः केचिदन्वगच्छन्त पौरवम् ।	KK-01-07-096-074a
हैमवत्याः सुतमिव कुमारं पुष्करेक्षणम् ॥	KK-01-07-096-074c
ये केचिदब्रुवन्मूढाः शाकुन्तलदिदृक्षवः ।	KK-01-07-096-075a
कृष्णाजिनेन सञ्छन्नाननिच्छन्तो ह्यवेक्षितुम् ॥	KK-01-07-096-075c
पिशाचा इव दृश्यन्ते नागराणां विरूपिणः ।	KK-01-07-096-076a
विना सन्ध्यां पिशाचास्ते प्रविशन्ति पुरोत्तमम् ॥	KK-01-07-096-076c
क्षुत्पिपासार्दितान्दीनान्वल्कलाजिनवाससः ।	KK-01-07-096-077a
त्वगस्थिभूतान्निर्मांसान्धमनीसन्ततानपि ॥	KK-01-07-096-077c
पिङ्गलाक्षान्पिङ्गजटान्दीर्घदन्तान्निरूदरान् ।	KK-01-07-096-078a
विशीर्षकानूर्ध्वहस्तान्दृष्ट्वा हास्यन्ति नागराः ॥	KK-01-07-096-078c
एवमुक्तवतां तेषां गिरं श्रुत्वा महर्षयः ।	KK-01-07-096-079a
अन्योन्यं ते समाहूय इदं वचनमब्रुवन् ॥	KK-01-07-096-079c
उक्तं भगवता वाक्यं न कृतं सत्यवादिना ।	KK-01-07-096-080a
पुरप्रवेशनं नात्र कर्तव्यमिति शासनम् ॥	KK-01-07-096-080c
किं कारणं प्रवेक्ष्यामो नगरं दुर्जनैर्वृतम् ।	KK-01-07-096-081a
त्यक्तसङ्गस्य च मुनेर्नगरे किं प्रयोजनम् ॥	KK-01-07-096-081c
गमिष्यामो वनं तस्माद्गङ्गायामुनसङ्गमम् ।	KK-01-07-096-082a
एवमुक्त्वा मुनिगणाः प्रतिजग्मुर्यथागतम् ॥ ॥	KK-01-07-096-082c
	
	
	
	
	
	
अध्यायः 097	
	
	
वैशम्पायन उवाच ।	KK-01-07-097-001
गतान्मुनिगणान्दृष्ट्वा पुत्रं सङ्गृह्य पाणिना ।	KK-01-07-097-001a
मातापितृभ्यां रहिता यथा शोचन्ति दारकाः ॥	KK-01-07-097-001c
तथा शोकपरीताङ्गी धृतिमालम्ब्य दुःखिता ।	KK-01-07-097-002a
गतेषु तेषु विप्रेषु राजमार्गेण भामिनी ॥	KK-01-07-097-002c
पुत्रेणैव सहायेन सा जगाम शनैः शनैः ।	KK-01-07-097-003a
अदृष्टपूर्वान्पश्यन्वै राजमार्गेण पौरवः ॥	KK-01-07-097-003c
हर्म्यप्रसादचैत्यांश्च सभा दिव्या विचित्रिताः ।	KK-01-07-097-004a
कौतूहलसमाविष्टो दृष्ट्वा विस्मयमागतः ॥	KK-01-07-097-004c
सर्वे ब्रुवन्ति तां दृष्ट्वा पद्महीनामिव श्रियम् ।	KK-01-07-097-005a
गत्या च हंसीसदृशीं कोकिलेन स्वरे समाम् ॥	KK-01-07-097-005c
मुखेन चन्द्रसदृशीं श्रिया पद्मालयासमाम् ।	KK-01-07-097-006a
स्मितेन कुन्दसदृशीं पद्मगर्भसमत्वचम् ॥	KK-01-07-097-006c
पद्मपत्रविशालाक्षीं तप्तजाम्बूनदप्रभाम् ।	KK-01-07-097-007a
करान्तमितमध्यैषा सुकेशी संहतस्तनी ॥	KK-01-07-097-007c
जघनं सुविशालं वै ऊरू करिकरोपमौ ।	KK-01-07-097-008a
रक्ततुङ्गतलौ पादौ धरण्यां सुप्रतिष्ठितौ ॥	KK-01-07-097-008c
एवं रूपसमायुक्ता स्वर्गलोकादिवागता ।	KK-01-07-097-009a
इति स्म सर्वेऽमन्यन्त दुष्यन्तनगरे जनाः ॥	KK-01-07-097-009c
पुनः पुनरवोचंस्ते शाकुन्तलगुणानपि ।	KK-01-07-097-010a
सिंहेक्षणः सिंहदंष्ट्रः सिंहस्कन्धो महाभुजः ॥	KK-01-07-097-010c
सिंहोरस्कः सिंहबलः सिंहविक्रान्तगाम्ययम् ।	KK-01-07-097-011a
पृथ्वंसः पृथुवक्षाश्च छत्राकारशिरा महान् ॥	KK-01-07-097-011c
पाणिपादतले रक्तो रक्तास्यो दुन्दुभिस्वनः ।	KK-01-07-097-012a
राजलक्षणयुक्तश्च राजश्रीश्चास्य लक्ष्यते ॥	KK-01-07-097-012c
आकारेण च रूपेण शरीरेणापि तेजसा ।	KK-01-07-097-013a
दुष्यन्तेन समो ह्येष कस्य पुत्रो भविष्यति ॥	KK-01-07-097-013c
एवं ब्रुवन्तस्ते सर्वे प्रशशंसुः सहस्रशः ।	KK-01-07-097-014a
युक्तिवादानवोचन्त सर्वाः प्राणभृतः स्त्रियः ॥	KK-01-07-097-014c
बान्धवा इव सस्नेहा अनुजग्मुः शकुन्तलाम् ।	KK-01-07-097-015a
पौराणां तद्वचः श्रुत्वा तूष्णींभूता शकुन्तला ॥	KK-01-07-097-015c
वेश्मद्वारं समासाद्य विह्वला सा नृपात्मजा ।	KK-01-07-097-016a
चिन्तयामास सहसा कार्यगौरवकारणात् ॥	KK-01-07-097-016c
लज्जया च परीताङ्गी राजन्राजसमक्षतः ।	KK-01-07-097-017a
अघृणा किं नु वक्ष्यामि दुष्यन्तं मम कारणात् ॥	KK-01-07-097-017c
एवमुक्त्वा तु कृपणा चिन्तयन्ती शकुन्तला ।	KK-01-07-097-018a
'अभिसृत्य च राजानं वेदिता सा प्रवेशिता ॥	KK-01-07-097-018c
सह तेन कुमारेण तरुणादित्यवर्चसा ।	KK-01-07-097-019a
`सिंहासनस्थं राजानं महेन्द्रसदृशद्युतिम् ॥	KK-01-07-097-019c
शकुन्तला नतशिराः परं हर्षमवाप्य च ।	KK-01-07-097-020a
'पूजयित्वा यथान्यायमब्रवीत्तं शकुन्तला ॥	KK-01-07-097-020c
`अभिवादय राजानं पितरं ते दृढव्रतम् ।	KK-01-07-097-021a
एवमुक्त्वा सुतं तत्र लज्जानतमुखी स्थिता ॥	KK-01-07-097-021c
स्तम्भमालिङ्ग्य राजानं प्रसीदस्वेत्युवाच सा ।	KK-01-07-097-022a
शाकुन्तलोपि राजानमभिवाद्य कृताञ्जलिः ॥	KK-01-07-097-022c
हर्षेणोत्फुल्लनयनो राजानं चान्ववैक्षत ।	KK-01-07-097-023a
दुष्यन्तो धर्मबुद्ध्या तु चिन्तयन्नेव सोऽब्रवीत् ॥	KK-01-07-097-023c
किमागमनकार्यं ते ब्रूहि त्वं वरवर्णिनि ।	KK-01-07-097-024a
करिष्यामि न सन्देहः सपुत्राया विशेषतः ॥	KK-01-07-097-024c
शकुन्तलोवाच 	KK-01-07-097-025
प्रसीदस्व महाराज वक्ष्यामि पुरुषोत्तम ।	KK-01-07-097-025a
एष पुत्रो हि ते राजन्मय्युत्पन्नः परन्तप ॥	KK-01-07-097-025c
तस्मात्पुत्रस्त्वया राजन्यौवराज्येऽभिषिच्यताम् ।	KK-01-07-097-026a
यथोक्तमाश्रमे तस्मिन्वर्तस्व पुरुषोत्तम ॥	KK-01-07-097-026c
मया समागमे पूर्वं कृतः स समयस्त्वया ।	KK-01-07-097-027a
तत्त्वं स्मर महाबाहो कण्वाश्रमपदं प्रति ॥	KK-01-07-097-027c
वैशम्पायन उवाच 	KK-01-07-097-028
तस्योपभोगसक्तस्य स्त्रीषु चान्यासु भारत ।	KK-01-07-097-028a
शकुन्तला सपुत्रा च मनस्यन्तरधीयत ॥	KK-01-07-097-028c
स धारयन्मनस्येनां सपुत्रां सस्मितां तदा ।	KK-01-07-097-029a
तदोपगृह्य मनसा चिरं सुखमवाप सः ॥	KK-01-07-097-029c
सोऽथ श्रुत्वापि तद्वाक्यं तस्या राजा स्मरन्नपि ।	KK-01-07-097-030a
अब्रवीन्न स्मरामीति त्वया भद्रे समागमम् ॥	KK-01-07-097-030c
मैथुनं च वृथा नाहं गच्छेयमिति मे मतिः ।	KK-01-07-097-031a
नाभिजानामि कल्याणि त्वया सह समागमम्' ॥	KK-01-07-097-031c
धर्मार्थकामसम्बन्धं न स्मरामि त्वया सह ।	KK-01-07-097-032a
गच्छ वा तिष्ठ वा कामं यद्वापीच्छसि तत्कुरु ॥ 	KK-01-07-097-032c
	
	
	
	
	
अध्यायः 098	
	
	
	
एवमुक्ता वरारोहा व्रीडितेव मनस्विनी ।	KK-01-07-098-001a
विसञ्ज्ञेव च दुःखेन तस्थौ स्थूणेव निश्चला ॥	KK-01-07-098-001c
संरम्भामर्षताम्राक्षी स्फुरमाणोष्ठसम्पुटा ।	KK-01-07-098-002a
कटाक्षैर्निर्दहन्तीव तिर्यग्राजानमैक्षत ॥	KK-01-07-098-002c
आकारं गूहमाना च मन्युना च समीरितम् ।	KK-01-07-098-003a
तपसा सम्भृतं तेजो धारयामास वै तदा ॥	KK-01-07-098-003c
सा मुहूर्तमिव ध्यात्वा दुःखामर्षसमन्विता ।	KK-01-07-098-004a
भर्तारमभिसम्प्रेक्ष्य यथान्यायं वचोऽब्रवीत् ॥	KK-01-07-098-004c
जानन्नपि महाराज कस्मादेवं प्रभाषसे ।	KK-01-07-098-005a
न जानामीति निःशङ्कं यथान्यः प्राकृतस्तथा ॥	KK-01-07-098-005c
तस्य ते हृदयं वेद सत्यस्यैवानृतस्य च ।	KK-01-07-098-006a
साक्षिणं बत कल्याणमात्मानमवमन्यसे ॥	KK-01-07-098-006c
योऽन्यथा सन्तमात्मानन्यथा प्रतिपद्यते ।	KK-01-07-098-007a
किं तेन न कृतं पापं चोरेणात्मापहारिणा ॥	KK-01-07-098-007c
एकोऽहमस्मीति च मन्यसे त्वं न हृच्छयं वेत्सि मुनिं पुराणम् ।	KK-01-07-098-008a
यो वेदिता कर्मणः पापकस्य तस्यान्तिके त्वं वृजिनं करोषि ॥	KK-01-07-098-008c
`धर्म एव हि साधूनां सर्वेषां हितकारणम् ।	KK-01-07-098-009a
नित्यं मिथ्याविहीनानां न च दुःखावहो भवेत्' ॥	KK-01-07-098-009c
मन्यते पापकं कृत्वा न कश्चिद्वेत्ति मामिति ।	KK-01-07-098-010a
विदन्ति चैनं देवाश्च यश्चैवान्तरपूरुषः ॥	KK-01-07-098-010c
आदित्यचन्द्रावनिलोऽनलश्च द्यौर्भूमिरापो हृदयं यमश्च ।	KK-01-07-098-011a
अहश्च रात्रिश्च उभे च सन्ध्ये धर्मश्च जानाति नरस्य वृत्तम् ॥	KK-01-07-098-011c
यमो वैवस्वतस्तस्य निर्यातयति दुष्कृतम् ।	KK-01-07-098-012a
हृदि स्थितः कर्मसाक्षी क्षेत्रज्ञो यस्य तुष्यति ॥	KK-01-07-098-012c
न तुष्यति च यस्यैष पुरुषस्य दुरात्मनः ।	KK-01-07-098-013a
तं यमः पापकर्माणं निर्भर्त्सयति दुष्कृतम् ॥	KK-01-07-098-013c
योऽवमत्यात्मनात्मानमन्यथा प्रतिपद्यते ।	KK-01-07-098-014a
न तस्य देवाः श्रेयांसो यस्यात्मापि न कारणम् ॥	KK-01-07-098-014c
स्वयं प्राप्तेति मामेवं मावमंस्था पतिव्रताम् ।	KK-01-07-098-015a
अर्चार्हां नार्चयसि मां स्वयं भार्यामुपस्थिताम् ॥	KK-01-07-098-015c
किमर्थं मां प्राकृतवदुपप्रेक्षसि संसदि ।	KK-01-07-098-016a
नखल्वहमिदं शून्ये रौमि किं न शृणोषि मे ॥	KK-01-07-098-016c
यदि मे याचमानाया वचनं न करिष्यसि ।	KK-01-07-098-017a
दुष्यन्त शतधा त्वद्य मूर्धा ते विफलिष्यति ॥	KK-01-07-098-017c
जायां पतिः सम्प्रविश्य यदस्यां जायते पुनः ।	KK-01-07-098-018a
जायायास्तद्धि जायात्वं पौराणाः कवयो विदुः ॥	KK-01-07-098-018c
यदागमवतः पुंसस्तदपत्यं प्रजायते ।	KK-01-07-098-019a
तत्तारयति सन्तत्या पूर्वप्रेतान्पितामहान् ॥	KK-01-07-098-019c
पुन्नाम्नो नरकाद्यस्मात्पितरं त्रायते सुतः ।	KK-01-07-098-020a
तस्मात्पुत्र इति प्रोक्तः पूर्वमेव स्वयम्भुवा ॥	KK-01-07-098-020c
`पुत्रेण लोकाञ्जयन्ति पौत्रेणानन्त्यमश्नुते ।	KK-01-07-098-021a
अथ पौत्रस्य पुत्रेण मोदन्ते प्रपितामहाः ॥'	KK-01-07-098-021c
सा भार्या या गृहे दक्षा सा भार्या या प्रजावती ।	KK-01-07-098-022a
सा भार्या या पतिप्राणा सा भार्या या पतिव्रता ॥	KK-01-07-098-022c
अर्धं भार्या मनुष्यस्य भार्या श्रेष्ठतमः सखा ।	KK-01-07-098-023a
भार्या मूलं त्रिवर्गस्य यः सभार्यः स बन्धुमान् ॥	KK-01-07-098-023c
भार्यावन्तः क्रियावन्तः सभार्या गृहमेधिनः ।	KK-01-07-098-024a
भार्यावन्तः प्रमोदन्ते भार्यावन्तः श्रियावृताः ॥	KK-01-07-098-024c
सखायः प्रविविक्तेषु भवन्त्येताः प्रियंवदाः ।	KK-01-07-098-025a
पितरो धर्मकार्येषु भवन्त्यार्तस्य मातरः ॥	KK-01-07-098-025c
कान्तारेष्वपि विश्रामो जनस्याध्वनि कस्य वै ।	KK-01-07-098-026a
यः सदारः स विश्वास्यस्तस्माद्दाराः परा गतिः ।	KK-01-07-098-026c
संसरन्तमभिप्रेतं विषमेष्वेकपातिनम् ।	KK-01-07-098-027a
भार्यैवान्वेति भर्तारं सततं या पतिव्रता ॥	KK-01-07-098-027c
प्रथमं संस्थिता भार्या पतिं प्रेत्य प्रतीक्षते ।	KK-01-07-098-028a
पूर्वप्रेतं तु भर्तारं पश्चात्साप्यनुगच्छति ॥	KK-01-07-098-028c
एतस्मात्कारणाद्राजन्पाणिग्रहणमिष्यते ।	KK-01-07-098-029a
यदाप्नोति पतिर्भार्यामिह लोके परत्र च ॥	KK-01-07-098-029c
`पोषणार्थं शरीरस्य पाथेयं स्वर्गतस्य वै ।	KK-01-07-098-030a
'आत्माऽऽत्मनैव जनितः पुत्र इत्युच्यते बुधैः ॥	KK-01-07-098-030c
तस्माद्भार्यां पतिः पश्येन्मातृवत्पुत्रमातरम् ।	KK-01-07-098-031a
`अन्तरात्मैव सर्वस्य पुत्रो नामोच्यते सदा ॥	KK-01-07-098-031c
गती रूपं च चेष्टा च आवर्ता लक्षणानि च ।	KK-01-07-098-032a
पितॄणां यानि दृश्यन्ते पुत्राणां सन्ति तानि च ॥	KK-01-07-098-032c
तेषां शीलगुणाचारास्तत्सम्पर्काच्छुभाशुभात् ।	KK-01-07-098-033a
'भार्यायां जनितं पुत्रमादर्शे स्वमिवाननम् ॥	KK-01-07-098-033c
जनिता मोदते प्रेक्ष्य स्वर्गं प्राप्येव पुण्यकृत् ।	KK-01-07-098-034a
`पतिव्रतारूपधराः परबीजस्य सङ्ग्रहात् ॥	KK-01-07-098-034c
कुलं विनाश्य भर्तॄणां नरकं यान्ति दारुणम् ।	KK-01-07-098-035a
परेण जनिताः पुत्राः स्वभार्यायां यथेष्टतः ॥	KK-01-07-098-035c
मम पुत्रा इति मतास्ते पुत्रा अपि शत्रवः ।	KK-01-07-098-036a
द्विषन्ति प्रतिकुर्वन्ति न ते वचनकारिणः ॥	KK-01-07-098-036c
द्वेष्टि तांश्च पिता चापि स्वबीजे न तथा नृप ।	KK-01-07-098-037a
न द्वेष्टि पितरं पुत्रो जनितारमथापि वा ॥	KK-01-07-098-037c
न द्वेष्टि जनिता पुत्रं तस्मादात्मा सुतो भवेत् ।	KK-01-07-098-038a
'दह्यमाना मनोदुःखैर्व्याधिभिस्तुमुलैर्जनाः॥	KK-01-07-098-038c
ह्लादन्ते स्वेषु दारेषु घर्मार्ताः सलिलेष्विव ।	KK-01-07-098-039a
`विप्रवासकृशा दीना नरा मलिनवाससः ॥	KK-01-07-098-039c
तेऽपि स्वदारांस्तुष्यन्ति दरिद्रा धनलाभवत् ।	KK-01-07-098-040a
'अप्रियोक्तोपि दाराणां न ब्रूयादप्रियं बुधः ॥	KK-01-07-098-040c
रतिं प्रीतिं च धर्मं च तदायत्तमवेक्ष्य च ।	KK-01-07-098-041a
`आत्मनोऽर्धमिति श्रौतं सा रक्षति धनं प्रजाः ॥	KK-01-07-098-041c
शरीरं लोकयात्रां वै धर्मं स्वर्गमृषीन्पितॄन् ।	KK-01-07-098-042a
'आत्मनो जन्मनः क्षेत्रं पुण्या रामाः सनातनाः ॥	KK-01-07-098-042c
ऋषीणामपि का शक्तिः स्रष्टुं रामामृते प्रजाः ।	KK-01-07-098-043a
`देवानामपि का शक्तिः कर्तुं सम्भवमात्मनः ॥	KK-01-07-098-043c
पण्डितस्यापि लोकेषु स्त्रीषु सृष्टिः प्रतिष्ठिता ।	KK-01-07-098-044a
ऋषिभ्यो ह्यृषयः केचिच्चण्डालीष्वपि जज्ञिरे' ॥	KK-01-07-098-044c
परिसृत्य यथा सूनुर्धरणीरेणुकुण्ठितः ।	KK-01-07-098-045a
पितुरालिङ्गतेऽङ्गानि किमस्त्यभ्यधिकं ततः ॥	KK-01-07-098-045c
स त्वं सूनुमनुप्राप्तं साभिलाषं मनस्विनम् ।	KK-01-07-098-046a
प्रेक्षमाणं कटाक्षेण किमर्थमवमन्यसे ॥	KK-01-07-098-046c
अण्डानि बिभ्रति स्वानि न त्यजन्ति पिपीलिकाः ।	KK-01-07-098-047a
किं पुनस्त्वं न मन्येथाः सर्वथा पुत्रमीदृशम् ॥	KK-01-07-098-047c
न भरेथाः कथं नु त्वं मयि जातं स्वमात्मजम् ।	KK-01-07-098-048a
`ममाण्डानीति वर्धन्ते कोकिलाण्डानि वायसाः ॥	KK-01-07-098-048c
किं पुनस्त्वं न मन्येथाः सर्वज्ञः पुत्रमीदृशम् ।	KK-01-07-098-049a
मलयाच्चन्दनं जातमतिशीतं वदन्ति वै ॥	KK-01-07-098-049c
शिशोरालिङ्गनं तस्माच्चन्दनादधिकं भवेत् ।	KK-01-07-098-050a
'न वाससां न रामाणां नापां स्पर्शस्तथाविधः ॥	KK-01-07-098-050c
शिशुनालिङ्ग्यमानस्य स्पर्शः सूनोर्यथा सुखः ।	KK-01-07-098-051a
पुत्रस्पर्शात्प्रियतरः स्पर्शो लोके न विद्यते ॥	KK-01-07-098-051c
स्पृशतु त्वां समालिङ्ग्य पुत्रोऽयं प्रियदर्शनः ।	KK-01-07-098-052a
ब्राह्मणो द्विपदां श्रेष्ठो गौर्वरिष्ठा चतुष्पदाम् ॥	KK-01-07-098-052c
मुरुर्गरीयसां श्रेष्ठः पुत्रः स्पर्शवतां वरः |	KK-01-07-098-053a
त्रिषु वर्षेषु पूर्णेषु प्रजातोऽयमरिन्दमः ॥	KK-01-07-098-053c
`अद्यायं मन्नियोगात्तु तवाह्वानं प्रतीक्षते ।	KK-01-07-098-054a
कुमारो राजशार्दूल तव शोकप्रणाशनः ॥'	KK-01-07-098-054c
आहर्ता वाजिमेधस्य शतसङ्ख्यस्य पौरवः ।	KK-01-07-098-055a
`राजसूयादिकानन्यान्क्रतूनमितदक्षिणान् ॥	KK-01-07-098-055c
इति गौरन्तरिक्षे मां सूतके ह्यवदत्पुरा ।	KK-01-07-098-056a
हन्त स्वमङ्कमारोप्य स्नेहाद्ग्रामान्तरं गताः ॥	KK-01-07-098-056c
मूर्ध्नि पुत्रानुपाघ्राय प्रतिनन्दन्ति मानवाः ।	KK-01-07-098-057a
वेदेष्वपि वदन्तीमं मन्त्रग्रामं द्विजातयः ॥	KK-01-07-098-057c
जातकर्मणि पुत्राणां तवापि विदितं ध्रुवम् ।	KK-01-07-098-058a
अङ्गादङ्गात्सम्भवसि हृदयादधिजायसे ॥	KK-01-07-098-058c
आत्मा वै पुत्रनामासि स जीव शरदः शतम् ।	KK-01-07-098-059a
उपजिघ्रन्ति पितरो मन्त्रेणानेन मूर्धनि ॥	KK-01-07-098-059c
पोषणं त्वदधीनं मे सन्तानमपि चाक्षयम् ।	KK-01-07-098-060a
तस्मात्त्वं जीव मे पुत्र स सुखी शरदां शतम् ॥	KK-01-07-098-060c
एको भूत्वा द्विधा भूत इति वादः प्रवर्तते ।	KK-01-07-098-061a
त्वदङ्गेभ्यः प्रसूतोऽयं पुरुषात्पुरुषः परः ॥	KK-01-07-098-061c
सरसीवामलेऽऽत्मानं द्वितीयं पश्य ते सुतम् ।	KK-01-07-098-062a
`सरसीवामले सोमं प्रेक्षात्मानं त्वमात्मनि' ॥	KK-01-07-098-062c
यथाचाहवनीयोऽग्निर्वर्हपत्यात्प्रणीयते ।	KK-01-07-098-063a
एवं त्वत्तः प्रणीतोऽयं त्वमेकः सन्द्विधा कृतः ॥	KK-01-07-098-063c
मृगापकृष्टेन हि वै मृगयां परिधावता ।	KK-01-07-098-064a
अहमासादिता राजन्कुमारी पितुराश्रमे ॥	KK-01-07-098-064c
उर्वशी पूर्वचित्तिश्च सहजन्या च मेनका ।	KK-01-07-098-065a
विश्वाची च घृताची च षडेवाप्सरसां वराः ॥	KK-01-07-098-065c
तासां वै मेनका नाम ब्रह्मयोनिर्वराप्सराः ।	KK-01-07-098-066a
दिवः सम्प्राप्य जगतीं विश्वामित्रादजीजनत् ॥	KK-01-07-098-066c
`श्रीमानृषिर्धर्मपरो वैश्वानर इवापरः ।	KK-01-07-098-067a
ब्रह्मयोनिः कुशो नाम विश्वामित्रपितामहः ॥	KK-01-07-098-067c
कुशस्य पुत्रो बलवान्कुशनाभश्च धार्मिकः ।	KK-01-07-098-068a
गाधिस्तस्य सुतो राजन्विश्वामित्रस्तु गाधिजः ॥	KK-01-07-098-068c
एवंविधो मम पिता मेनका जननी वरा ।	KK-01-07-098-069a
'सा मां हिमवतः पृष्ठे सुषुवे मेनकाऽप्सराः ॥	KK-01-07-098-069c
परित्यज्य च मां याता परात्मजमिवासती ।	KK-01-07-098-070a
`पक्षिणः पुम्यवन्तस्ते सहिता धर्मतस्तदा ॥	KK-01-07-098-070c
पक्षैस्तैरभिगुप्ता च तस्मादस्मि शकुन्तला ।	KK-01-07-098-071a
ततोऽहमृषिणा दृष्टा काश्यपेन महात्मना ॥	KK-01-07-098-071c
जलार्थमग्निहोत्रस्य गतं दृष्ट्वा तु पक्षिणः ।	KK-01-07-098-072a
न्यासभूतामिव मुनेः प्रददुर्मां दयावतः ॥	KK-01-07-098-072c
कण्वस्त्वालोक्य मां प्रीतो हसन्तीति हविर्भुजः ।	KK-01-07-098-073a
स माऽरणिमिवादाय स्वमाश्रममुपागमत् ॥	KK-01-07-098-073c
सा वै सम्भाविता राजन्ननुक्रोशान्महर्षिणा ।	KK-01-07-098-074a
तेनैव स्वसुतेवाहं राजन्वै वरवर्णिनी ॥	KK-01-07-098-074c
विश्वामित्रसुता चाहं वर्धिता मुनिना नृप ।	KK-01-07-098-075a
यौवने वर्तमानां च दृष्टवानसि मां नृप ॥	KK-01-07-098-075c
आश्रमे पर्णशालायां कुमारीं विजने तदा ।	KK-01-07-098-076a
धात्रा प्रचोदितां शून्ये पित्रा विरहितां मिथः ॥	KK-01-07-098-076c
वाग्भिस्त्वं सूनृताभिर्मामपत्यार्थमचूचुदः ।	KK-01-07-098-077a
अकार्षीस्त्वाश्रमे वासं धर्मकामार्थनिश्चितम् ॥	KK-01-07-098-077c
गान्धर्वेण विवाहेन विधिना पाणिमग्रहीः ।	KK-01-07-098-078a
साऽहं कुलं च शीलं च सत्यवादित्वमात्मनः ॥	KK-01-07-098-078c
स्वधर्मं च पुरस्कृत्य त्वामद्य शरणं गता ।	KK-01-07-098-079a
तस्मान्नर्हसि संश्रुत्य तथेति वितथं वचः ॥	KK-01-07-098-079c
स्वधर्मं पृष्ठतः कृत्वा परित्यक्तुमुपस्थिताम् ।	KK-01-07-098-080a
त्वन्नाथां लोकनाथस्त्वं नार्हसि त्वमनागसम्' ॥	KK-01-07-098-080c
किं नु कर्माशुभं पूर्वं कृतवत्यस्मि पार्थिव ।	KK-01-07-098-081a
यदहं बान्धवैस्त्यक्ता बाल्ये सम्प्रति वै त्वया ॥	KK-01-07-098-081c
कामं त्वया परित्यक्ता गमिष्याम्यहमाश्रमम् ।	KK-01-07-098-082a
इमं बालं तु सन्त्युक्तं नार्हस्यात्मजमात्मना ॥	KK-01-07-098-082c
दुष्यन्त उवाच	KK-01-07-098-083
न पुत्रमभिजानामि त्वयि जातं शकुन्तले ।	KK-01-07-098-083a
असत्वचना नार्यः कस्ते श्रद्धास्यते वचः ॥	KK-01-07-098-083c
`अश्रद्धेयमिदं वाक्यं कथयन्ती न लज्जसे ।	KK-01-07-098-084a
विशेषतो मत्सकाशे दुष्टतापसि गम्यताम्' ॥	KK-01-07-098-084c
क्व महर्षिस्तपस्युग्रः क्वाप्सराः सा च मेनका ।	KK-01-07-098-085a
क्व च त्वमेवं कृपणा तापसीवेषधारिणी ॥	KK-01-07-098-085c
अतिकायश्च पुत्रस्ते बालोऽतिबलवानयम् ।	KK-01-07-098-086a
कथमल्पेन कालेन सालस्कन्ध इवोद्गतः ॥	KK-01-07-098-086c
सुनिकृष्टा च योनिस्ते पुंश्चली प्रतिभासि मे ।	KK-01-07-098-087a
यदृच्छया कामरागाज्जाता मेनकया ह्यसि ॥	KK-01-07-098-087c
सर्वमेव परोक्षं मे यत्त्वं वदसि तापसि ।	KK-01-07-098-088a
`सर्वा वामाः स्त्रियो लोके सर्वाः कामपरायणाः ॥	KK-01-07-098-088c
सर्वाः स्त्रियः परवशाः सर्वाः क्रोधसमाकुलाः ।	KK-01-07-098-089a
असत्योक्ताः स्त्रियः सर्वा न कण्वं वक्तुमर्हसि' ॥	KK-01-07-098-089c
मेनका निरनुक्रोशा वर्धकी जननी तव ।	KK-01-07-098-090a
यया हिमवतः पादे निर्माल्यवदुपेक्षिता ॥	KK-01-07-098-090c
स चापि निरनुक्रोशः क्षत्रयोनिः पिता तव ।	KK-01-07-098-091a
विश्वामित्रो ब्राह्मणत्वे लुब्धः कामपरायणः ॥	KK-01-07-098-091c
सुषाव सुरनारी मां विश्वामित्राद्यथेष्टतः ।	KK-01-07-098-092a
अहो जानामि ते जन्म कुत्सितं कुलटे जनैः ॥	KK-01-07-098-092c
मेनकाऽप्सरसां श्रेष्ठा महर्षिश्चापि ते पिता ।	KK-01-07-098-093a
तयोरपत्यं कस्मात्त्वं पुंश्चलीवाभिभाषसे ॥	KK-01-07-098-093c
जातिश्चापि निकृष्टो ते कुलीनेति विजल्पसे ।	KK-01-07-098-094a
जनयित्वा त्वमुत्सृष्टा कोकिलेन परैर्भृता ॥	KK-01-07-098-094c
अरिष्टैरिव दुर्बद्धिः कण्वो वर्धयिता पिता ।	KK-01-07-098-095a
अश्रद्धेयमिदं वाक्यं यत्त्वं जल्पसि तापसि ॥	KK-01-07-098-095c
ब्रुवन्ती राजसान्निध्ये गम्यतां यत्र चेच्छसि ।	KK-01-07-098-096a
`सुवर्णमणिमुक्तानि वस्त्राण्याभरणानि च ॥	KK-01-07-098-096c
यदिहेच्छसि भोगार्थं तापसि प्रतिगृह्यताम् ।	KK-01-07-098-097a
नाहं त्वां द्रष्टुमिच्छामि यथेष्टं गम्यतामितः' ॥ 	KK-01-07-098-097c
	
	
	
	
	
अध्यायः 099	
	
	
	
शकुन्तलोवाच ।	KK-01-07-099-001
राजन्सर्षपमात्राणि परच्छिद्राणि पश्यसि ।	KK-01-07-099-001a
आत्मनो बिल्वमात्राणि पश्यन्नपि न पश्यसि ॥	KK-01-07-099-001c
मेनका त्रिदशेष्वेव त्रिदशाश्चानु मेनकाम् ।	KK-01-07-099-002a
ममैवोद्रिच्यते जन्म दुष्यन्त तव जन्मतः ॥	KK-01-07-099-002c
क्षितौ चरसि राजंस्त्वमन्तरिक्षे चराम्यहम् ।	KK-01-07-099-003a
आवयोरन्तरं पश्य मेरुसर्षपयोरिव ॥	KK-01-07-099-003c
महेन्द्रस्य कुबेरस्य यमस्य वरुणस्य च ।	KK-01-07-099-004a
भवनान्यनुसंयामि प्रभावं पश्य मे नृप ॥	KK-01-07-099-004c
`पुरा नरवरः पुत्र उर्वश्यां जनितस्तदा ।	KK-01-07-099-005a
आयुर्नाम महाराज तव पूर्वपितामहः ॥	KK-01-07-099-005c
महर्षयश्च बहवः क्षत्रियाश्च परन्तपाः ।	KK-01-07-099-006a
अप्सरःसु ऋषीणां च मातृदोषो न विद्यते ॥'	KK-01-07-099-006c
सत्यश्चापि प्रवादोऽयं प्रवक्ष्यामि च ते नृप ।	KK-01-07-099-007a
निदर्शनार्थं न द्वेषाच्छ्रुत्वा तत्क्षन्तुमर्हसि ॥	KK-01-07-099-007c
विरूपो यावदादर्शे नात्मनो वीक्षते मुखम् ।	KK-01-07-099-008a
मन्यते तावदात्मानमन्येभ्यो रूपवत्तरम् ॥	KK-01-07-099-008c
यदा तु रूपमादर्शे विरूपं सोऽभिवीक्षते ।	KK-01-07-099-009a
तदा ह्रीमांस्तु जानीयादन्तरं नेतरं जनम् ॥	KK-01-07-099-009c
अतीव रूपसम्पन्नो न कञ्चिदवमन्यते ।	KK-01-07-099-010a
अतीव जल्पन्दुर्वाचो भवतीह विहेतुकः ॥	KK-01-07-099-010c
`पांसुपातेन हृष्यन्ति कुञ्जरा मदशालिनः ।	KK-01-07-099-011a
तथा परिवदन्नन्यान्हृष्टो भवति दुर्मतिः ॥	KK-01-07-099-011c
सत्यधर्मच्युतात्पुंसः क्रुद्धादाशीविषादिव ।	KK-01-07-099-012a
सुनास्तिकोप्युद्विजते जनः किं पुनरास्तिकः ॥	KK-01-07-099-012c
स्वयमुत्पाद्य पुत्रं वै सदृशं योऽवमन्यते ।	KK-01-07-099-013a
तस्य देवाः श्रियं घ्नन्ति तत्रैनं कलिराविशेत् ॥	KK-01-07-099-013c
अभव्येऽप्यनृतेऽशुद्धे नास्तिके पापकर्मणि ।	KK-01-07-099-014a
दुराचारे कलिर्ह्याशु न कलिर्धर्मचारिषु ॥'	KK-01-07-099-014c
मूर्खो हि जल्पतां पुंसां श्रुत्वा वाचः शुभाशुभाः ।	KK-01-07-099-015a
अशुभं वाक्यमादत्ते पुरीषमिव सूकरः ॥	KK-01-07-099-015c
प्राज्ञस्तु जल्पतां पुंसां श्रुत्वा वाचः शुभाशुभाः ।	KK-01-07-099-016a
गुणवद्वाक्यमादत्ते हंसः क्षीरमिवाम्भसि ॥	KK-01-07-099-016c
`आत्मनो दुष्टभावत्वं जानन्नीचोऽप्रसन्नधीः ।	KK-01-07-099-017a
परेषामपि जानाति स्वधर्मसदृशान्गुणान् ॥	KK-01-07-099-017c
दह्यमानास्तु तीव्रेण नीचाः परयशोग्निना ।	KK-01-07-099-018a
अशक्तास्तद्गतिं गन्तुं ततो निन्दां प्रकुर्वते ॥'	KK-01-07-099-018c
अन्यान्परिवदन्साधुर्यथा हि परितप्यते ।	KK-01-07-099-019a
तथा परिवदन्नन्यान्हृष्टो भवति दुर्जनः ॥	KK-01-07-099-019c
`अपवादरता मूर्खा भवन्ति हि विशेषतः ।	KK-01-07-099-020a
नापवादरताः सन्तो भवन्ति स्म विशेषतः ॥'	KK-01-07-099-020c
अभिवाद्य यथा वृद्धान्साधुर्गच्छति निर्वृतिम् ।	KK-01-07-099-021a
एवं सज्जनमाक्रुश्य मूर्खो भवति निर्वृतः ॥	KK-01-07-099-021c
सुखं जीवन्त्यदोषज्ञा मूर्खा दोषानुदर्शिनः ।	KK-01-07-099-022a
यथा वाच्याः परैः सन्तः परानाहुस्तथाविधान् ॥	KK-01-07-099-022c
अतो हास्यतरं लोके किञ्चिदन्यन्न विद्यते ।	KK-01-07-099-023a
यदि दुर्जन इत्याहुः सज्जनं दुर्जनाः स्वयम् ॥	KK-01-07-099-023c
`दारुणाल्लोकसङ्क्लेशाद्दुःखमाप्नोत्यसंशयम् ॥	KK-01-07-099-024a
'कुलवंशप्रतिष्ठां हि पितरः पुत्रमब्रुवन् ॥	KK-01-07-099-024c
उत्तमं सर्वधर्माणां तस्मात्पुत्रं तु न त्यजेत् ।	KK-01-07-099-025a
स्वपत्नीप्रभवाँल्लब्धान्कृतान्समयवर्धितान् ॥	KK-01-07-099-025c
क्रीतान्कन्यासु चोत्पन्नान्पुत्रान्वै मनुरब्रवीत् ।	KK-01-07-099-026a
`ते च षड्वन्धुदायादाः षडदायादबान्धवाः ॥	KK-01-07-099-026c
धर्मकृत्यवहा नॄणां मनसः प्रीतिवर्धनाः ।	KK-01-07-099-027a
त्रायन्ते नरकाज्जाताः पुत्रा धर्मप्लवाः पितॄन् ॥	KK-01-07-099-027c
स त्वं नृपतिशार्दूल न पुत्रं त्यक्तुमर्हसि ।	KK-01-07-099-028a
तस्मात्पुत्रं च सत्यं च पालयस्व महीपते ॥	KK-01-07-099-028c
उभयं पालयस्वैतन्नानृतं वक्तुमर्हसि ।	KK-01-07-099-029a
'आत्मानं सत्यधर्मौ च पालयेथा महीपते ।	KK-01-07-099-029c
नरेन्द्रसिंह कपटं न हि वोढुं त्वमर्हसि ॥	KK-01-07-099-029e
वरं कूपशताद्वापी वरं वापीशतात्क्रतुः ।	KK-01-07-099-030a
वरं क्रतुशतात्पुत्रः सत्यं पुत्रशताद्वरम् ॥	KK-01-07-099-030c
अश्वमेधसहस्रं च सत्यं च तुलया धृतम् ।	KK-01-07-099-031a
अश्वमेधसहस्राद्धि सत्यमेव विशिष्यते ॥	KK-01-07-099-031c
सर्ववेदाधिगमनं सर्वतीर्थावगाहनम् ।	KK-01-07-099-032a
सत्यस्यैव च राजेन्द्र कलां नार्हति षोडशीम् ॥	KK-01-07-099-032c
नास्ति सत्यसमो धर्मो न सत्याद्विद्यते परम् ।	KK-01-07-099-033a
न हि तीव्रतरं पापमनृतादिह विद्यते ॥	KK-01-07-099-033c
राजन्सत्यं परो धर्मः सत्याच्च समयः परः ।	KK-01-07-099-034a
मात्याक्षीः समयं राजन्सत्यं सङ्गतमस्तु ते ॥	KK-01-07-099-034c
`यः पापो न विजानीयात्कर्म कृत्वा नराधिप ।	KK-01-07-099-035a
न हि तादृक्परं पापमनृतादिह विद्यते ॥	KK-01-07-099-035c
यस्य ते हृदयं वेद सत्यस्यैवानृतस्य च ।	KK-01-07-099-036a
कल्याणावेक्षणं तस्मात्कर्तुमर्हसि धर्मतः ॥	KK-01-07-099-036c
यो न कामान्न च क्रोधान्न द्रोहादतिवर्तते ।	KK-01-07-099-037a
अमित्रं वापि मित्रं वा स एवोत्तमपूरुषः ॥'	KK-01-07-099-037c
अनृतश्चेत्प्रसङ्गस्ते श्रद्दधासि न चेत्स्वयम् ।	KK-01-07-099-038a
आश्रमं गन्तुमिच्छामि त्वादृशो नास्ति सङ्गतं ॥	KK-01-07-099-038c
`पुत्रत्वे शङ्कमानस्य त्वं बुद्ध्या निश्चयं कुरु ।	KK-01-07-099-039a
गतिः स्वरः स्मृतिः सत्वं शीलं विद्या च विक्रमः ॥	KK-01-07-099-039c
धृष्णुप्रकृतिभावौ च आवर्ता रोमराजयः ।	KK-01-07-099-040a
समा यस्य यदा स्युस्ते तस्य पुत्रो न संशयः ॥	KK-01-07-099-040c
सादृश्येनोद्धृतं बिम्बं तव देहाद्विशांपते ।	KK-01-07-099-041a
तातेति भाषमाणं वै मा स्म राजन्वृथा कृथाः ॥	KK-01-07-099-041c
ऋते च गर्दभीक्षीरात्पयः पास्यति मे सुतः ।	KK-01-07-099-042a
'ऋतेपि त्वां च दुष्यन्त शैलराजावतंसिकाम् ।	KK-01-07-099-042c
चतुरन्तामिमामुर्वीं पुत्रो मे पालयिष्यति ॥	KK-01-07-099-043a
`शकुन्तले तव सुतश्चक्रवर्ती भविष्यति ।	KK-01-07-099-043c
एवमुक्तं महेन्द्रेण भविष्यति न चान्यथा ॥	KK-01-07-099-044a
साक्षित्वे बहवो ह्युक्ता देवदूतादयो मया ।	KK-01-07-099-044c
न ब्रुवन्ति तथा सत्यमुताहो नानृतं किल ॥	KK-01-07-099-045a
असाक्षिणी मन्दभाग्या गमिष्यामि यथागतम् ॥'	KK-01-07-099-045c
वैशम्पायन उवाच 	KK-01-07-099-046
एतावदुक्त्वा वचनं प्रातिष्ठत शकुन्तला ।	KK-01-07-099-046a
`तस्याः क्रोधसमुत्थोग्निः सधूमो मूर्ध्न्यदृश्यत ॥	KK-01-07-099-046c
सन्नियम्यात्मनोऽङ्गेषु ततः क्रोधाग्निमात्मजम् ।	KK-01-07-099-047a
प्रस्थितैवानवद्याङ्गी सह पुत्रेण वै वनम्' ॥ ॥	KK-01-07-099-047c
	
	
	
	
	
अध्यायः 100	
	
	
वैशम्पायन उवाच 	KK-01-07-100-001
अथान्तरिक्षे दुष्यन्तं वागुवाचाशरीरिणी ।	KK-01-07-100-001a
ऋत्विक्पुरोहिताचार्यैर्मन्त्रिभिश्चाभिसंवृतम् ॥	KK-01-07-100-001c
माता भस्त्रा पितुः पुत्रो यस्माज्जातः स एव सः ।	KK-01-07-100-002a
भरस्व पुत्रं दौष्यन्तिं सत्यमाह शकुन्तला ॥	KK-01-07-100-002c
`सर्वेभ्यो ह्यङ्गमङ्गेभ्यः साक्षादुत्पद्यते सुतः ।	KK-01-07-100-003a
आत्मा चैव सुतो नाम तेनैव तव पौरव ॥	KK-01-07-100-003c
आहितं ह्यात्मनाऽऽत्मानं परिरक्ष इमं सुतम् ।	KK-01-07-100-004a
अनन्यां त्वं प्रतीक्षस्व मावमंस्थाः शकुन्तलाम् ॥	KK-01-07-100-004c
स्त्रियः पवित्रमतुलमेतद्दुष्यन्त धर्मतः ।	KK-01-07-100-005a
मासि मासि रजो ह्यासां दुरितान्यपकर्षति ॥	KK-01-07-100-005c
ततः सर्वाणि भूतानि व्याजह्रुस्तं समन्ततः ।	KK-01-07-100-006a
देवा ऊचुः 	KK-01-07-100-006
आहितस्त्वत्तनोरेष मावमंस्थाः शकुन्तलाम्' ॥	KK-01-07-100-006c
रेतोधाः पुत्र उन्नयति नरदेव यमक्षयात् ।	KK-01-07-100-007a
त्वं चास्य धाता गर्भस्य सत्यमाह शकुन्तला ॥	KK-01-07-100-007c
`पतिर्जायां प्रविशति स तस्यां जायते पुनः ।	KK-01-07-100-008a
अन्योन्यप्रकृतिर्ह्येषा मावमंस्थाः शकुन्तलाम् ॥'	KK-01-07-100-008c
जाया जनयते पुत्रमात्मनोऽङ्गाद्द्विधा कृतम् ।	KK-01-07-100-009a
तस्माद्भरस्व दुष्यन्त पुत्रं शाकुन्तलं नृप ॥	KK-01-07-100-009c
सुभूतिरेषा न त्याज्या जीवितं जीवयात्मजम् ।	KK-01-07-100-010a
शाकुन्तलं महात्मानं दुष्यन्त भर पौरवम् ॥	KK-01-07-100-010c
भर्तव्योऽयं त्वया यस्मादस्माकं वचनादपि ।	KK-01-07-100-011a
तस्माद्भवत्वयं नाम्ना भरतो नाम ते सुतः ॥	KK-01-07-100-011c
`भरताद्भारती कीर्तिर्येनेदं भारतं कुलम् ।	KK-01-07-100-012a
अपरे ये च पूर्वे च भारता इति तेऽभवन् ॥	KK-01-07-100-012c
वैशम्पायन उवाच 	KK-01-07-100-013
एवमुक्त्वा ततो देवा ऋषयश्च तपोधनाः ।	KK-01-07-100-013a
पतिव्रतेति संहृष्टाः पुष्पवृष्टिं ववर्षिरे ॥'	KK-01-07-100-013c
तच्छ्रुत्वा पौरवो वाक्यं व्याहृतं वे दिवौकसाम् ।	KK-01-07-100-014a
`सिंहासनात्समुत्थाय प्रणम्य च दिवौकसः ॥'	KK-01-07-100-014c
पुरोहितममात्यांश्च सम्प्रहृष्टोऽब्रवीदिदम् ।	KK-01-07-100-015a
शृण्वन्त्वेतद्भवन्तोऽपि देवदूतस्य भाषितम् ॥	KK-01-07-100-015c
`शृण्वन्तु देवतानां च महर्षीणां च भाषितम्' ।	KK-01-07-100-016a
अहमप्येवमेवैनं जानामि सुतमात्मजम् ॥	KK-01-07-100-016c
यद्यहं वचनादस्या गृह्णीयामिममात्मजम् ।	KK-01-07-100-017a
भवेद्धि शङ्का लोकस्य नैवं शुद्धो भवेदयम् ॥	KK-01-07-100-017c
वैशम्पायन उवाच 	KK-01-07-100-018
तां विशोध्य तदा राजा देवैः सह महर्षिभिः ।	KK-01-07-100-018a
हृष्टः प्रमुदितश्चापि प्रतिजग्राह तं सुतम् ॥	KK-01-07-100-018c
ततस्तस्य तदा राजा पितृकर्माणि सर्वशः ।	KK-01-07-100-019a
कारयामास मुदितः प्रीतिमानात्मजस्य ह ।	KK-01-07-100-019c
मूर्ध्नि चैनं समाघ्राय सस्नेहं परिषस्वजे ॥	KK-01-07-100-019e
सभाज्यमानो विप्रैश्च स्तूयमानश्च वन्दिभिः ।	KK-01-07-100-020a
मुदं स परमां लेभे पुत्रस्पर्शनजां नृपः ॥	KK-01-07-100-020c
स्वां चैव भार्यां धर्मज्ञः पूजयामास धर्मतः ।	KK-01-07-100-021a
अब्रवीच्चैव तां राजा सान्त्वपूर्वमिदं वचः ॥	KK-01-07-100-021c
लोकस्यायं परोक्षस्तु सम्बन्धो नौ पुराऽभवत् ।	KK-01-07-100-022a
कृतो लोकसमक्षोऽद्य सम्बन्धो वै पुनः कृतः ॥	KK-01-07-100-022c
तस्मादेतन्मया तस्य तन्निमित्तं प्रभाषितम् ॥	KK-01-07-100-023ac
शङ्केत वाऽयं लोकोऽथ स्त्रीभावान्मयि सङ्गतम् ।	KK-01-07-100-024a
तस्मादेतन्मया चापि तच्छुद्ध्यर्थं विचारितम् ॥	KK-01-07-100-024c
`ब्राह्मणाः क्षत्रिया वैश्याः शूद्राश्चैव पृथग्विधाः ।	KK-01-07-100-025a
त्वां देवि वूजयिष्यन्ति निर्विशङ्कां पतिव्रताम्' ॥	KK-01-07-100-025c
पुत्रश्चायं वृतो राज्ये त्वमग्रमहिषी भव ॥	KK-01-07-100-026ac
यच्च कोपनयात्यर्थं त्वयोक्तोऽस्म्यप्रियं प्रिये ।	KK-01-07-100-027a
प्रणयिन्या विशालाक्षितत्क्षान्तं ते मया शुभे ॥	KK-01-07-100-027c
`अनृतं वाप्यनिष्टं वा दुरुक्तं वातिदुष्कृतम् ।	KK-01-07-100-028a
त्वयाप्येवं विशालाक्षि क्षन्तव्यं मम दुर्वचः ।	KK-01-07-100-028c
क्षान्त्या पतिकृते नार्यः पातिव्रत्यं व्रजन्ति ताः ॥	KK-01-07-100-028e
एवमुक्त्वा तु राजर्षिस्तामनिन्दितगामिनीम् ।	KK-01-07-100-029a
अन्तःपुरं प्रवेश्याथ दुष्यन्तो महिषीं प्रियाम् ॥	KK-01-07-100-029c
वासोभिरन्नपानैश्च पूजयित्वा तु भारत ।	KK-01-07-100-030a
`स मातरमुपस्थाय रथन्तर्यामभाषत ॥	KK-01-07-100-030c
मम पुत्रो वने जातस्तव शोकप्रणशनः ।	KK-01-07-100-031a
ऋणादद्य विमुक्तोऽहं तव पौत्रेण शोभने ॥	KK-01-07-100-031c
विश्वामित्रसुता चेयं कण्वेन च विवर्धिता ।	KK-01-07-100-032a
स्नुषा तव महाभागे प्रसीदस्व शकुन्तलाम् ॥	KK-01-07-100-032c
पुत्रस्य वचनं श्रुत्वा पौत्रं सा परिषस्वजे ।	KK-01-07-100-033a
पादयोः पतितां तत्र रथन्तर्या शकुन्तलाम् ॥	KK-01-07-100-033c
परिष्वज्य च बाहुभ्यां हर्षादश्रुण्यवर्तयत् ।	KK-01-07-100-034a
उवाच वचनं सत्यं लक्षये लक्षणानि च ॥	KK-01-07-100-034c
तव पुत्रो विशालाक्षि चक्रवर्ती भविष्यति ।	KK-01-07-100-035a
तव भर्ता विशालाक्षि त्रैलोक्यविजयी भवेत् ॥	KK-01-07-100-035c
दिव्यान्भोगाननुप्राप्ता भव त्वं वरवर्णिनि ।	KK-01-07-100-036a
एवमुक्ता रथ्तर्या परं हर्षमवाप सा ॥	KK-01-07-100-036c
शकुन्तलां तदा राजा शास्त्रोक्तेनैव कर्मणा ।	KK-01-07-100-037a
ततोऽग्रमहिषीं कृत्वा सर्वाभरणभूषिताम् ॥	KK-01-07-100-037c
ब्राह्मणेभ्यो धनं दत्त्वा सैनिकानां च भूपतिः ।	KK-01-07-100-038a
दौष्यन्तिं च ततो राजा पुत्रं शाकुन्तलं तदा' ॥	KK-01-07-100-038c
भरतं नामतः कृत्वा यौवराज्येऽभ्यषेचयत् ।	KK-01-07-100-039a
`भरते भारमावेश्य कृतकृत्योऽभवन्नृपः ॥	KK-01-07-100-039c
ततो वर्षशतं पूर्णं राज्यं कृत्वा नराधिपः ।	KK-01-07-100-040a
गत्वा वनानि दुष्यन्तः स्वर्गलोकमुपेयिवान् ॥' ॥	KK-01-07-100-040c
	
	
	
	
	
अध्यायः 101	
	
'वैशम्पायन उवाच ।	KK-01-07-101-001
दुष्यन्ताद्भरतो राज्यं यथान्यायमवाप सः ।'	KK-01-07-101-001a
तस्य तत्प्रथितं कर्म प्रावर्तत महात्मनः ॥	KK-01-07-101-001c
भास्वरं दिव्यमजितं लोकसन्नादनं महत् ।	KK-01-07-101-002a
स विजित्य महीपालांश्चकार वशवर्तिनः ॥	KK-01-07-101-002c
चचार च सतां धर्मं प्राप्य चानुत्तमं यशः ।	KK-01-07-101-003a
स राजा चक्रवर्त्यासीत्सार्वभौमः प्रतापवान् ॥	KK-01-07-101-003c
ईजे च बहुभिर्यज्ञैर्यथा शक्रो मरुत्पतिः ।	KK-01-07-101-004a
याजयामास तं कण्वो दक्षवद्भूरिदक्षिणम् ॥	KK-01-07-101-004c
श्रीमद्गोविततं नाम वाजिमेधमवाप सः ।	KK-01-07-101-005a
यस्मिन्सहस्रं पद्मानां कण्वाय भरतो ददौ ॥	KK-01-07-101-005c
सोऽश्वमेधशतैरीजे यमुनामनु तीरगः ।	KK-01-07-101-006a
त्रिशतैश्च सरस्वत्यां गङ्गामनु चतुःशतैः ॥	KK-01-07-101-006c
दौष्यन्तिर्भरतो यज्ञैरीजे शाकुन्तलो नृपः ।	KK-01-07-101-007a
तस्माद्भरतवंशस्य विप्रतस्थे महद्यशः ॥	KK-01-07-101-007c
भरतस्य वरस्त्रीषु पुत्राः सञ्जज्ञिरे पृथक् ।	KK-01-07-101-008a
नाभ्यनन्दत्तदा राजा नानुरूपा ममेति तान् ॥	KK-01-07-101-008c
ततस्तान्मातरः क्रुद्धाः पुत्रान्निन्युर्यमक्षयम् ।	KK-01-07-101-009a
ततस्तस्य नरेन्द्रस्य वितथं पुत्रजन्म तत् ॥	KK-01-07-101-009c
ततो महद्भिः क्रतुभिरीजानो भरतस्तदा ।	KK-01-07-101-010a
लेभे पुत्रं भरद्पाजाद्भुमन्युं नाम भारत ॥	KK-01-07-101-010c
ततः पुत्रिणमात्मानं ज्ञात्वा पौरवनन्दनः ।	KK-01-07-101-011a
भुमन्युं भरतश्रेष्ठ यौवराज्येऽभ्यषेचयत् ॥	KK-01-07-101-011c
ततो दिविरथो नाम भुमन्योरभवत्सुतः ।	KK-01-07-101-012a
सुहोत्रश्च सुहोता च सुहविः सुयजुस्तथा ॥	KK-01-07-101-012c
पुष्करिण्यामृचीकश्च भुमन्योरभवन्सुताः ।	KK-01-07-101-013a
तेषां ज्येष्ठः सुहोत्रस्तु राज्यमाप महीक्षिताम् ॥	KK-01-07-101-013c
राजसूयाश्वमेधाद्यैः सोऽयजद्बहुभिः सवैः ।	KK-01-07-101-014a
सुहोत्रः पृथिवीं कृत्स्नां बुभुजे सागराम्बराम् ॥	KK-01-07-101-014c
पूर्णां हस्तिगवाश्वैश्च बहुरत्नसमाकुलाम् ।	KK-01-07-101-015a
ममज्जेव मही तस्य भूरिभारावपीडिता ॥	KK-01-07-101-015c
हस्त्यश्वरथसम्पूर्णा मनुष्यकलिला भृशम् ।	KK-01-07-101-016a
सुहोत्रे राजनि तदा धर्मतः शासति प्रजाः ॥	KK-01-07-101-016c
चैत्ययूपाङ्किता चासीद्भूमिः शतसहस्रशः ।	KK-01-07-101-017a
प्रवृद्धजनसस्या च सर्वदैव व्यरोचत ॥	KK-01-07-101-017c
ऐक्ष्वाकी जनयामास सुहोत्रात्पृथिवीपतेः ।	KK-01-07-101-018a
अजमीढं सुमीढं च पुरुमीढं च भारत ॥	KK-01-07-101-018c
अजमीढो वरस्तेषां तस्मिन्वंशः प्रतिष्ठितः ।	KK-01-07-101-019a
षट् पुत्रान्सोप्यजनयत्तिसृषु स्त्रीषु भारत ॥	KK-01-07-101-019c
ऋक्षं धूमिन्यथो नीली दुष्यन्तपरमेष्ठिनौ ।	KK-01-07-101-020a
केशिन्यजनयज्जह्नुं सुतौ च जनरूषिणौ ॥	KK-01-07-101-020c
विदुः संवरणं वीरमृक्षाद्राथन्तरीसुतम् ।	KK-01-07-101-021a
तथेमे सर्वपञ्चाला दुष्यन्तपरमेष्ठिनोः ।	KK-01-07-101-021c
अन्वयाः कुशिका राजञ्जन्होरमिततेजसः ॥	KK-01-07-101-021e
जनरूषणयोर्ज्येष्ठमृक्षमाहुर्जनाधिपम् ।	KK-01-07-101-022a
ऋक्षात्संवरणो जज्ञे राजन्वंशकरस्तव ॥	KK-01-07-101-022c
आर्क्षे संवरणे राजन्प्रशासति वसुन्धराम् ।	KK-01-07-101-023a
संक्षयः सुमहानासीत्प्रजानामिति नः श्रुतम् ॥	KK-01-07-101-023c
व्यशीर्यत ततो राष्ट्रं क्षयैर्नानाविधैस्तदा ।	KK-01-07-101-024a
क्षुन्मृत्युभ्यामनावृष्ट्या व्याधिभिश्च समाहतम् ॥	KK-01-07-101-024c
अभ्यघ्नन्भारतांश्चैव सपत्नानां बलानि च ।	KK-01-07-101-025a
चालयन्वसुधां चेमां बलेन चतुरङ्गिणा ॥	KK-01-07-101-025c
अभ्ययात्तं च पाञ्चल्यो विजित्य तरसा महीम् ।	KK-01-07-101-026a
अक्षौहिणीभिर्दशभिः स एनं समरेऽजयत् ॥	KK-01-07-101-026c
ततः सदारः सामात्यः सपुत्रः ससुहृज्जनः ।	KK-01-07-101-027a
राजा संवरणस्तस्मात्पलायत महाभयात् ॥	KK-01-07-101-027c
`ते प्रतीचीं पराभूताः प्रपन्ना भारता दिशम्' ।	KK-01-07-101-028a
सिन्धोर्नदस्य महतो निकुञ्जे न्यवसंस्तदा ।	KK-01-07-101-028c
नदीविषयपर्यन्ते पर्वतस्य समीपतः ॥	KK-01-07-101-028e
तत्रावसन्बहून्कालान्भारता दुर्गमाश्रिताः ।	KK-01-07-101-029a
तेषां निवसतां तत्र सहस्रं परिवत्सरान् ॥	KK-01-07-101-029c
अथाभ्यगच्छद्भरतान्वसिष्ठो भगवानृषिः ।	KK-01-07-101-030a
तमागतं प्रयत्नेन प्रत्युद्गम्याभिवाद्य च ॥	KK-01-07-101-030c
अर्घ्यमभ्याहरंस्तस्मै ते सर्वे भारतास्तदा ।	KK-01-07-101-031a
निवेद्य सर्वमृषये सत्कारेण सुवर्चसे ॥	KK-01-07-101-031c
तमासने चोपविष्टं राजा वव्रे स्वयं तदा ।	KK-01-07-101-032a
पुरोहितो भवान्नोऽस्तु राज्याय प्रयतेमहि ॥	KK-01-07-101-032c
ओमित्येवं वसिष्ठोऽपि भारतान्प्रत्यपद्यत ।	KK-01-07-101-033a
अथाभ्यषिञ्चत्साम्राज्ये सर्वक्षत्रस्य पौरवम् ॥	KK-01-07-101-033c
विषाणभूतं सर्वस्यां पृथिव्यामिति नः श्रुतम् ।	KK-01-07-101-034a
भरताध्युषितं पूर्वं सोऽध्यतिष्ठत्पुरोत्तमम् ॥	KK-01-07-101-034c
पुनर्बलिभृतश्चैव चक्रे सर्वमहीक्षितः ।	KK-01-07-101-035a
ततः स पृथिवीं प्राप्य पुनरीजे महाबलः ॥	KK-01-07-101-035c
आजमीढो महायज्ञैर्बहुभिर्भूरिदक्षिणैः ।	KK-01-07-101-036a
ततः संवरणात्सौरी तपती सुषुवे कुरुम् ॥	KK-01-07-101-036c
राजत्वे तं प्रजाः सर्वा धर्मज्ञ इति वव्रिरे ।	KK-01-07-101-037a
'महिम्ना तस्य कुरवो लेभिरे प्रत्ययं भृशम् ।'	KK-01-07-101-037c
तस्य नाम्नाऽभिविख्यातं पृथिव्यां कुरुजाङ्गलं ॥	KK-01-07-101-037e
कुरुक्षेत्रं स तपसा पुण्यं चक्रे महातपाः ।	KK-01-07-101-038a
अश्ववन्तमभिष्यन्तं तथा चैत्ररथं मुनिम् ॥	KK-01-07-101-038c
जनमेजयं च विख्यातं पुत्रांश्चास्यानुशुश्रुम ।	KK-01-07-101-039a
पञ्चैतान्वाहिनी पुत्रान्व्यजायत मनस्विनी ॥	KK-01-07-101-039c
अविक्षितः परिक्षित्तु शबलाश्वस्तु वीर्यवान् ।	KK-01-07-101-040a
आदिराजो विराजश्च शाल्मलिश्च महाबलः ॥	KK-01-07-101-040c
उच्चैःश्रवा भङ्गकारो जितारिश्चाष्टमः स्मृतः ।	KK-01-07-101-041a
एतेषामन्ववाये तु ख्यातास्ते कर्मजैर्गुणैः ।	KK-01-07-101-041c
जनमेजयादयः सप्त तथैवान्ये महारथाः ॥	KK-01-07-101-041e
परीक्षितोऽभवन्पुत्राः सर्वे धर्मार्थकोविदाः ।	KK-01-07-101-042a
कक्षसेनोग्रसेनौ तु चित्रसेनश्च वीर्यवान् ॥	KK-01-07-101-042c
इन्द्रसेनः सुषेणश्च भीमसेनश्च नामतः ।	KK-01-07-101-043a
जनमेजयस्य तनया भुवि ख्याता महाबलाः ॥	KK-01-07-101-043c
धृतराष्ट्रः प्रथमजः पाण्डुर्बाह्लीक एव च ।	KK-01-07-101-044a
निषधश्च महातेजास्तथा जाम्बूनदो बली ॥	KK-01-07-101-044c
कुण्डोदरः पदातिश्च वसातिश्चाष्टमः स्मृतः ।	KK-01-07-101-045a
सर्वे धर्मार्थकुशलाः सर्वभूतहिते रताः ॥	KK-01-07-101-045c
धृतराष्ट्रोऽथ राजासीत्तस्य पुत्रोऽथ कुण्डिकः ।	KK-01-07-101-046a
हस्ती वितर्कः क्राथश्च कुण्डिनश्चापि पञ्चमः ॥	KK-01-07-101-046c
हविश्रवास्तथेन्द्राभो भुमन्युश्चापराजितः ।	KK-01-07-101-047a
धृतराष्ट्रसुतानां तु त्रीनेतान्प्रथितान्भुवि ॥	KK-01-07-101-047c
प्रतीपं धर्मनेत्रं च सुनेत्रं चापि भारत ।	KK-01-07-101-048a
प्रतीपः प्रथितस्तेषां बभूवाप्रतिमो भुवि ॥	KK-01-07-101-048c
प्रतीपस्य त्रयः पुत्रा जज्ञिरे भरतर्षभ ।	KK-01-07-101-049a
देवापिः शन्तनुश्चैव बाह्लीकश्च महारथः ॥	KK-01-07-101-049c
देवापिस्तु प्रवव्राज तेषां धर्महितेप्सया ।	KK-01-07-101-050a
शन्तनुश्च महीं लेभे बाह्लीकश्च महारथः ॥	KK-01-07-101-050c
भरतस्यान्वयास्त्वेते देवकल्पा महारथाः ।	KK-01-07-101-051a
बभूवुर्ब्रह्मकल्पाश्च बहवो राजसत्तमाः ॥	KK-01-07-101-051c
एवंविधा महाभागा देवरूपाः प्रहारिणः ।	KK-01-07-101-052a
अन्ववाये महाराज ऐलवंशविवर्धनाः ॥	KK-01-07-101-052c
`गङ्गातीरं समागम्य दीक्षितो जनमेजय ।	KK-01-07-101-053a
अश्वमेधसहस्राणि वाजपेयशतानि च ॥	KK-01-07-101-053c
पुनरीजे महायज्ञैः समाप्तवरदक्षिणैः ।	KK-01-07-101-054a
अग्निष्टोमातिरात्राणामुक्थानां सोमवत्पुनः ॥	KK-01-07-101-054c
वाजपेयेष्टिसत्राणां सहस्रैश्च सुसम्भृतैः ।	KK-01-07-101-055a
दृष्ट्वा शाकुन्तलो राजा तर्पयित्वा द्विजान्धनैः ॥	KK-01-07-101-055c
पुनः सहस्रं पद्मानां कण्वाय भरतो ददौ ।	KK-01-07-101-056a
जम्बूनदस्य शुद्धस्य कनकस्य महायशाः ॥	KK-01-07-101-056c
यस्य यूपाः शतव्यामाः परिणाहेऽथ काञ्चनाः ।	KK-01-07-101-057a
सहस्रव्याममुद्वृद्धाः सेन्द्रैर्देवैः समुच्छ्रिताः ॥	KK-01-07-101-057c
स्वलङ्कृता भ्राजमानाः सर्वरत्नैर्मनोरमैः ।	KK-01-07-101-058a
हिरण्यं द्विरदानश्वान्महिषोष्ट्रगजाविकम् ॥	KK-01-07-101-058c
दासीदासं धनं धान्यं गाः सुशीलाः सवत्सकाः ।	KK-01-07-101-059a
भूमिं यूपसहस्राङ्कां कण्वाय बहुदक्षिणाम् ॥	KK-01-07-101-059c
बहूनां ब्रह्मकल्पानां धनं दत्त्वा क्रतून्बहून् ।	KK-01-07-101-060a
ग्रामान्गृहाणि शुभ्राणि कोटिशोथाददत्तदा ॥	KK-01-07-101-060c
भरताद्भारती कीर्तिर्येनेदं भारतं कुलम् ।'	KK-01-07-101-061a
भरतस्यान्वये जाता देवकल्पा महारथाः ॥	KK-01-07-101-061c
बहवो ब्रह्मकल्पाश्च बभूवुः क्षत्रसत्तमाः ।	KK-01-07-101-062a
तेषामपरिमेयानि नामधेयानि सन्त्युत ॥	KK-01-07-101-062c
तेषां कुले यथा मुख्यान्कीर्तयिष्यामि भारत ।	KK-01-07-101-063a
महाभागान्देवकल्पान्सत्यार्जवपरायणान् ॥ ॥	KK-01-07-101-063c
	
	
	
	
	
अध्यायः 102	
	
	
वैशम्पायन उवाच ।	KK-01-07-102-001
इक्ष्वाकुवंशप्रभो राजासीत्पृथिवीपतिः ।	KK-01-07-102-001a
महाभिषगिति ख्यातः सत्यवाक्सत्यविक्रमः ॥	KK-01-07-102-001c
सोऽश्वमेधसहस्रेण राजसूयशतेन च ।	KK-01-07-102-002a
तोषयामास देवेशं स्वर्गं लेभे ततः प्रभुः ॥	KK-01-07-102-002c
ततः कदाचिद्ब्रह्माणमुपासाञ्चक्रिरे सुराः ।	KK-01-07-102-003a
तत्र राजर्षयो ह्यासन्स च राजा महाभिषक् ॥	KK-01-07-102-003c
अथ गङ्गा सरिच्छ्रेष्ठा समुपायात्पितामहम् ।	KK-01-07-102-004a
तस्या वासः समुद्धूतं मारुतेन शशिप्रभम् ॥	KK-01-07-102-004c
ततोऽभवन्सुरगणाः सहसाऽवाङ्मुखास्तदा ।	KK-01-07-102-005a
महाभिषक्तु राजर्षिरशङ्को दृष्टवान्नदीम् ॥	KK-01-07-102-005c
सोपध्यातो भगवता ब्रह्मणा तु महाभिषक् ।	KK-01-07-102-006a
उक्तश्च जातो मर्त्येषु पुनर्लोकानवाप्स्यसि ॥	KK-01-07-102-006c
यया हृतमनाश्चासि गङ्गया त्वं हि दुर्मते ।	KK-01-07-102-007a
सा ते वै मानुषे लोके विप्रियाण्याचरिष्यति ॥	KK-01-07-102-007c
यदा ते भविता मन्युस्तदा शापाद्विमोक्ष्यते ।	KK-01-07-102-008a
वैशम्पायन उवाच ।	KK-01-07-102-008
स चिन्तयित्वा नृपतिर्नृपानन्यांस्तपोधनान् ॥	KK-01-07-102-008c
प्रतीपं रोचयामास पितरं भूरितेजसम् ।	KK-01-07-102-009a
सा महाभिषजं दृष्ट्वा नदी दैर्याच्च्युतं नृपम् ॥	KK-01-07-102-009c
तमेव मनसा ध्यायन्त्युपावृत्ता सरिद्वरा ।	KK-01-07-102-010a
सा तु विध्वस्तवपुषः कश्मलाभिहतान्नृप ॥	KK-01-07-102-010c
ददर्श पथि गच्छन्ती वसून्देवान्दिवौकसः ।	KK-01-07-102-011a
तथारूपांश्च तान्दृष्ट्वा प्रपच्छ सरितां वरा ॥	KK-01-07-102-011c
किमिदं नष्टरूपाः स्थ कच्चित्क्षेमं दिवौकसाम् ।	KK-01-07-102-012a
तामूचुर्वसवो देवाः शप्ताः स्मो वै महानदि ॥	KK-01-07-102-012c
अल्पेऽपराधे संरम्भाद्वसिष्ठेन महात्मना ।	KK-01-07-102-013a
विमूढा हि वयं सर्वे प्रच्छन्नमृषिसत्तमम् ॥	KK-01-07-102-013c
सन्ध्यां वसिष्ठमासीनं तमत्यभिसृताः पुरा ।	KK-01-07-102-014a
तेन कोपाद्वयं शप्ता योनौ सम्भवतेति ह ॥	KK-01-07-102-014c
न तच्छक्यं निवर्तयितुं यदुक्तं ब्रह्मवादिना ।	KK-01-07-102-015a
त्वमस्मान्मानुषी भूत्वा सूष्व पुत्रान्वसून्भुवि ॥	KK-01-07-102-015c
न मानुषीणां जठरं प्रविशेम वयं शुभे ।	KK-01-07-102-016a
इत्युक्ता तैश्च वसुभिस्तथेत्युक्त्वाऽब्रवीदिदम् ॥	KK-01-07-102-016c
गङ्गोवाच ।	KK-01-07-102-017
मर्त्येषु पुरुषश्रेष्ठः को वः कर्ता भविष्यति ।	KK-01-07-102-017a
वसव ऊचुः ।	KK-01-07-102-017
प्रतीपस्य सुतो राजा शान्तनुर्लोकविश्रुतः ।	KK-01-07-102-017c
भविता मानुषे लोके स नः कर्ता भविष्यति ॥	KK-01-07-102-017e
गङ्गोवाच ।	KK-01-07-102-018
ममाप्येवं मतं देवा यथा मां वदथानघाः ।	KK-01-07-102-018a
प्रियं तस्य करिष्यामि युष्माकं चेतदीप्सितम् ॥	KK-01-07-102-018c
वसव ऊचुः ।	KK-01-07-102-019
जातान्कुमारान्स्वानप्सु प्रक्षेप्तुं वै त्वमर्हसि ।	KK-01-07-102-019a
यथा नचिरकालं नो निष्कृतिः स्यात्त्रिलोकगे ॥	KK-01-07-102-019c
जिघृक्षवो वयं सर्वे सुरभिं मन्दबुद्धयः ।	KK-01-07-102-020a
शप्ता ब्रह्मर्षिणा तेन तांस्त्वं मोचय चाशु नः ॥	KK-01-07-102-020c
गङ्गोवाच ।	KK-01-07-102-021
एवमेतत्करिष्यामि पुत्रस्तस्य विधीयताम् ।	KK-01-07-102-021a
नास्य मोघः सङ्गमः स्यात्पुत्रहेतोर्मया सह ॥	KK-01-07-102-021c
वसव ऊचुः ।	KK-01-07-102-022
तुरीयार्धं प्रदास्यामो वीर्यस्यैकैकशो वयम् ।	KK-01-07-102-022a
तेन वीर्येण पुत्रस्ते भविता तस्य चेप्सितः ॥	KK-01-07-102-022c
न सम्पत्स्यति मर्त्येषु पुनस्तस्य तु सन्ततिः ।	KK-01-07-102-023a
तस्मादपुत्रः पुत्रस्ते भविष्यति स वीर्यवान् ॥	KK-01-07-102-023c
एवं ते समयं कृत्वा गङ्गया वसवः सह ।	KK-01-07-102-024a
जग्मुः संहृष्टमनसो यथासङ्कल्पमञ्जसा ॥ ॥	KK-01-07-102-024c
	
	
	
	
	
	
अध्यायः 103	
	
	
	
वैशम्पायन उवाच ।	KK-01-07-103-001
ततः प्रतीपो राजाऽऽसीत्सर्वभूतहितः सदा ।	KK-01-07-103-001a
निषसाद समा बह्वीर्गङ्गाद्वारगतो जपन् ॥	KK-01-07-103-001c
तस्य रूपगुणोपेता गङ्गा स्त्रीरूपधारिणी ।	KK-01-07-103-002a
उत्तीर्य सलिलात्तस्माल्लोभनीयतमाकृतिः ॥	KK-01-07-103-002c
अधीयानस्य राजर्षेर्दिव्यरूपा मनस्विनी ।	KK-01-07-103-003a
दक्षिणं शालसङ्काशमूरुं भेजे शुभानना ॥	KK-01-07-103-003c
प्रतीपस्तु महीपालस्तामुवाच यशस्विनीम् ।	KK-01-07-103-004a
'वाक्यं वाक्यविदां श्रेष्ठो धर्मनिश्चयतत्त्ववित् ।'	KK-01-07-103-004c
करोमि किं ते कल्याणि प्रियं यत्तेऽभिकाङ्क्षितम् ॥	KK-01-07-103-004e
स्त्र्युवाच ।	KK-01-07-103-005
त्वामहं कामये राजन्भजमानां भजस्व माम् ।	KK-01-07-103-005a
त्यागः कामवतीनां हि स्त्रीणां सद्भिर्विगर्हितः ॥	KK-01-07-103-005c
प्रतीप उवाच ।	KK-01-07-103-006
नाहं परस्त्रियं कामाद्गच्छेदं वरवर्णिनि ।	KK-01-07-103-006a
न चासवर्णां कल्याणि धर्म्यमेतद्धि मे व्रतम् ॥	KK-01-07-103-006c
`यः स्वदारान्परित्यज्य पारक्यां सेवते स्त्रियम् ।	KK-01-07-103-007a
निरयान्नैव मुच्यते यावदाभूतसम्प्लवम् ॥'	KK-01-07-103-007c
स्त्र्युवाच ।	KK-01-07-103-008
नाश्रेयस्यस्मि नागम्या न वक्तव्या च कर्हिचित् ।	KK-01-07-103-008a
भजन्तीं भज मां राजन्दिव्यां कन्यां वरस्त्रियम् ॥	KK-01-07-103-008c
प्रतीप उवाच ।	KK-01-07-103-009
त्वया निवृत्तमेतत्तु यन्मां चोदयसि प्रियम् ।	KK-01-07-103-009a
अन्यथा प्रतिपन्नं मां नाशयेद्धर्मविप्लवः ॥	KK-01-07-103-009c
प्राप्य दक्षिणमूरुं मे त्वमाश्लिष्टा वराङ्गने ।	KK-01-07-103-010a
अपत्यानां स्नुषाणां च भीरु विद्ध्येतदासनम् ॥	KK-01-07-103-010c
सव्योरुः कामिनीभोग्यस्त्वया स च विवर्जितः ।	KK-01-07-103-011a
तस्मादहं नाचरिष्ये त्वयि कामं वराङ्गने ॥	KK-01-07-103-011c
स्नुषा मे भव सुश्रोणि पुत्रार्थं त्वां वृणोम्यहम् ।	KK-01-07-103-012a
स्नुषापक्षं हि वामोरु त्वमागम्य समाश्रिता ॥	KK-01-07-103-012c
स्त्र्युवाच ।	KK-01-07-103-013
एवमप्यस्तु धर्मज्ञ संयुज्येयं सुतेन ते ।	KK-01-07-103-013a
त्वद्भक्त्या तु भजिष्यामि प्रख्यातं भारतं कुलम् ॥	KK-01-07-103-013c
पृथिव्यां पार्थिवा ये च तेषां यूयं परायणम् ।	KK-01-07-103-014a
गुणा न हि मया शक्या वक्तुं वर्षशतैरपि ॥	KK-01-07-103-014c
कुलस्य ये वः प्रथितास्तत्साधुत्वमथोत्तमम् ।	KK-01-07-103-015a
समयेनेह धर्मज्ञ आचरेयं च यद्विभो ॥	KK-01-07-103-015c
तत्सर्वमेव पुत्रस्ते न मीमांसेत कर्हिचित् ।	KK-01-07-103-016a
एवं वसन्ती पुत्रे ते वर्धयिष्याम्यहं रतिम् ॥	KK-01-07-103-016c
पुत्रैः पुण्यैः प्रियैश्चैव स्वर्गं प्राप्स्यति ते सुतः ।	KK-01-07-103-017a
वैशम्पायन उवाच ।	KK-01-07-103-017
तथेत्युक्त्वा तु सा राजंस्तत्रैवान्तरधीयत ।	KK-01-07-103-017c
`अदृश्या राजसिंहस्य पश्यतः साऽभवत्तदा ॥'	KK-01-07-103-017e
पुत्रजन्म प्रतीक्षन्वै स राजा तदधारयत् ।	KK-01-07-103-018a
एतस्मिन्नेव काले तु प्रतीपः क्षत्रियर्षभः ॥	KK-01-07-103-018c
तपस्तेपे सुतस्यार्थे सभार्यः कुरुनन्दन ।	KK-01-07-103-019a
`प्रतीपस्य तु भार्यायां गर्भः श्रीमानवर्धत ॥	KK-01-07-103-019c
श्रिया परमया युक्तः शरच्छुक्ले यथा शशी ।	KK-01-07-103-020a
ततस्तु दशमे मासि प्राजायत रविप्रभम् ॥	KK-01-07-103-020c
कुमारं देवगर्भाभं प्रतीपमहिषी तदा ।'	KK-01-07-103-021a
तयोः समभवत्पुत्रो वृद्धयोः स महाभिषक् ॥	KK-01-07-103-021c
शान्तस्य जज्ञे सन्तानस्तस्मादासीत्स शान्तनुः ।	KK-01-07-103-022a
`तस्य जातस्य कृत्यानि प्रतीपोऽकारयत्प्रभुः ॥	KK-01-07-103-022c
जातकर्मादि विप्रेण वेदोक्तैः कर्मभिस्तदा ।	KK-01-07-103-023a
नामकर्म च विप्रास्तु चक्रुः परमसत्कृतम् ॥	KK-01-07-103-023c
शान्तनोरवनीपाल वेदोक्तैः कर्मभिस्तदा ।	KK-01-07-103-024a
ततः संवर्धितो राजा शान्तनुर्लोकधार्मिकः ॥	KK-01-07-103-024c
स तु लेभे परां निष्ठां प्राप्य धर्मभृतां वरः ।	KK-01-07-103-025a
धनुर्वेदे च वेदे च गतिं स परमा गतः ॥	KK-01-07-103-025c
यौवनं चापि सम्प्राप्तः कुमारो वदतां वरः ।'	KK-01-07-103-026a
संस्मरंश्चाक्षयाँल्लोकान्विजातान्स्वेन कर्मणा ॥	KK-01-07-103-026c
पुण्यकर्मकृदेवासीच्छान्तनुः कुरुसत्तमः ।	KK-01-07-103-027a
प्रतीपः शान्तनुं पुत्रं यौवनस्थं ततोऽन्वशात् ॥	KK-01-07-103-027c
पुरा स्त्री मां समभ्यागाच्छान्तनो भूतये तव ।	KK-01-07-103-028a
त्वामाव्रजेद्यदि रहः सा पुत्र वरवर्णिनी ॥	KK-01-07-103-028c
कामयानाऽभिरूपाढ्या दिव्यस्त्री पुत्रकाम्यया ।	KK-01-07-103-029a
सा त्वया नानुयोक्तव्या कासि कस्यासि चाङ्गने ॥	KK-01-07-103-029c
यच्च कुर्यान्न तत्कर्म सा प्रष्टव्या त्वयाऽनघ ।	KK-01-07-103-030a
मन्नियोगाद्भजन्तीं तां भजेथा इत्युवाच तम् ॥	KK-01-07-103-030c
एवं सन्दिश्य तनयं प्रतीपः शान्तनुं तदा ।	KK-01-07-103-031a
स्वे च राज्येऽभिषिच्यैनं वनं राजा विवेश ह ॥	KK-01-07-103-031c
स राजा शान्तनुर्धीमान्देवराजसमद्युतिः ।	KK-01-07-103-032a
`बभूव सर्वलोकस्य सत्यवागिति सम्मतः ॥	KK-01-07-103-032c
पीनस्कन्धो महाबाहुर्मत्तवारणविक्रमः ।	KK-01-07-103-033a
अन्वितः परिपूर्णार्थैः सर्वैर्नृपतिलक्षणैः ॥	KK-01-07-103-033c
अमात्यलक्षणोपेतः क्षत्रधर्मविशेषवित् ।	KK-01-07-103-034a
वशे चक्रे महीमेको विजित्य वसुधाधिपान् ॥	KK-01-07-103-034c
वेदानागमयत्कृत्स्नान्राजधर्मांश्च सर्वशः ।	KK-01-07-103-035a
ईजे च बहुभिः सत्रैः क्रतुभिर्भूरिदक्षिणैः ॥	KK-01-07-103-035c
तर्पयामास विप्रांश्च वेदाध्ययनकोविदान् ।	KK-01-07-103-036a
रत्नैरुच्चावचैर्गोभिर्ग्रामैरश्वैर्धनैरपि ॥	KK-01-07-103-036c
वयोरूपेण सम्पन्नः पौरुषेण बलेन च ।	KK-01-07-103-037a
ऐश्वर्येण प्रतापेन विक्रमेण धनेन च ॥	KK-01-07-103-037c
वर्तमानश्च सत्येन सर्वधर्मविशारदः ।	KK-01-07-103-038a
तं महीपं महीपाला राजराजमकुर्वत ॥	KK-01-07-103-038c
वीतशोकभयाबाधाः सुखस्वप्नप्रबोधनाः ।	KK-01-07-103-039a
श्रिया भरतशार्दूल समपद्यन्त भूमिपाः ॥	KK-01-07-103-039c
नियमैः सर्ववर्णानां ब्रह्मोत्तरमवर्तत ।	KK-01-07-103-040a
ब्राह्मणाभिमुखं क्षत्रं क्षत्रियाभिमुखा विशः ॥	KK-01-07-103-040c
ब्रह्मक्षत्रानुकूलांश्च शूद्राः पर्यचरन्विशः ।	KK-01-07-103-041a
एवं पशुवराहाणां तथैव मृगपक्षिणाम् ॥	KK-01-07-103-041c
शान्तनावथ राज्यस्थे नावर्तत वृथा वधः ।	KK-01-07-103-042a
असुखानामनाथानां तिर्यग्योनिषु वर्तताम् ॥	KK-01-07-103-042c
स एव राजा सर्वेषां भूतानामभवत्पिता ।	KK-01-07-103-043a
स हस्तिनाम्नि धर्मात्मा विहरन्कुरुनन्दनः ॥	KK-01-07-103-043c
तेजसा सूर्यकल्पोऽभूद्वायुना च समो बले ।	KK-01-07-103-044a
अन्तकप्रतिमः कोपे क्षमया पृथिवीसमः ॥	KK-01-07-103-044c
बभूव राजा सुमतिः प्रजानां सत्यविक्रमः ।	KK-01-07-103-045a
स वनेषु च रम्येषु शैलप्रस्रवणेषु च ॥'	KK-01-07-103-045c
चचार मृगयाशीलः शान्तनुर्वनगोचरः ।	KK-01-07-103-046a
स मृगान्महिषांश्चैव विनिघ्नन्राजसत्तमः ॥	KK-01-07-103-046c
गङ्गामनु चचारैकः सिद्धचारणसेविताम् ।	KK-01-07-103-047a
स कदाचिन्महाराज ददर्श परमां स्त्रियम् ॥	KK-01-07-103-047c
जाज्वल्यमानां वपुषा साक्षाच्छ्रियमिवापराम् ।	KK-01-07-103-048a
सर्वानवद्यां सुदतीं दिव्याभरणभूषिताम् ॥	KK-01-07-103-048c
सूक्ष्माम्बरधरामेकां पद्मोदरसमप्रभाम् ।	KK-01-07-103-049a
`स्नातगात्रां धौतवस्त्रां गङ्गातीररुहे वने ॥	KK-01-07-103-049c
प्रकीर्णकेशीं पाणिभ्यां संस्पृशन्तीं शिरोरुहान् ।	KK-01-07-103-050a
रूपेण वयसा कान्त्या शरीरावयवैस्तथा ॥	KK-01-07-103-050c
हावभावविलासैश्च लोचनाञ्चलविक्रियैः ।	KK-01-07-103-051a
श्रोणीभारेण मध्येन स्तनाभ्यामुरसा दृशा ॥	KK-01-07-103-051c
कवरीभरेण पादाभ्यामिङ्गितेन स्मितेन च ।	KK-01-07-103-052a
कोकिलालापसंल्लापैर्न्यक्कुर्वन्तीं त्रिलोकगाम् ॥	KK-01-07-103-052c
वाणीं च गिरिजां लक्ष्मीं योषितोन्याः सुराङ्गनाः ।	KK-01-07-103-053a
सा च शान्तनुमभ्यागादलक्ष्मीमपकर्षती ॥'	KK-01-07-103-053c
तां दृष्ट्वा हृष्टरोमाऽभूद्विस्मितो रूपसम्पदा ।	KK-01-07-103-054a
पिबन्निव च नेत्राभ्यां नातृप्यत नराधिपः ॥	KK-01-07-103-054c
सा च दृष्ट्वैव राजानं विचरन्तं महाद्युतिम् ।	KK-01-07-103-055a
स्नेहादागतसौहार्दा नातृप्यत विलासिनी ॥	KK-01-07-103-055c
`गङ्गा कामेन राजानं प्रेक्षमाणा विलासिनी ।	KK-01-07-103-056a
चञ्चूर्यताग्रतस्तस्य किन्नरीवाप्सरोपमा ॥	KK-01-07-103-056c
दृष्ट्वा प्रहृष्टरूपोऽभूद्दर्शनादेव शान्तनुः ।	KK-01-07-103-057a
रूपेणातीत्य तिष्ठन्तीं सर्वा राजन्ययोषितः ॥'	KK-01-07-103-057c
तामुवाच ततो राजा सान्त्वयञ्श्लक्ष्णया गिरा ।	KK-01-07-103-058a
देवी वा दानवी वा त्वं गन्धर्वी चाथवाऽप्सराः ॥	KK-01-07-103-058c
यक्षी वा पन्नगी वाऽपि मानुषी वा सुमध्यमे ।	KK-01-07-103-059a
`याऽसि काऽसि सुरप्रख्ये महिषी मे भवानघे ॥	KK-01-07-103-059c
त्वां गता हि मम प्राणा वसु यन्मेऽस्ति किञ्चन ।'	KK-01-07-103-060a
याचे त्वां सुरगर्भाभे भार्या मे भव शोभने ॥ ॥	KK-01-07-103-060c
	
	
	
	
	
	
	
अध्यायः 104	
	
	
वैशम्पायन उवाच ।	KK-01-07-104-001
एतच्छ्रुत्वा वचो राज्ञः सस्मितं मृदु वल्गु च ।	KK-01-07-104-001a
यशस्विनी च साऽगच्छच्छान्तनोर्भूतये तदा ॥	KK-01-07-104-001c
सा तु दृष्ट्वा नृपश्रेष्ठं चरन्तं तीरमाश्रितम् ।	KK-01-07-104-002a
वसूनां समयं स्मृत्वाऽथाभ्यगच्छदनिन्दिता ॥	KK-01-07-104-002c
प्रजार्थिनी राजपुत्रं शान्तनुं पृथिवीपतिम् ।	KK-01-07-104-003a
प्रतीपवचनं चापि संस्मृत्यैव स्वयं नृपम् ॥	KK-01-07-104-003c
कालोऽयमिति मत्वा सा वसूनां शापचोदिता ।	KK-01-07-104-004a
उवाच चैव राज्ञः सा ह्लादयन्ती मनो गिरा ॥	KK-01-07-104-004c
गङ्गोवाच ।	KK-01-07-104-005
भविष्यामि महीपाल महिषी ते वशानुगा ।	KK-01-07-104-005a
न तु त्वं वा द्वितीयो वा ज्ञातुमिच्छेत्कथञ्चन ॥	KK-01-07-104-005c
यत्तु कुर्यामहं राजञ्शुभं वा यदि वाऽशुभम् ।	KK-01-07-104-006a
न तद्वारयितव्याऽस्मि न वक्तव्या तथाऽप्रियम् ॥	KK-01-07-104-006c
एवं हि वर्तमानेऽहं त्वयि वत्स्यामि पार्थिव ।	KK-01-07-104-007a
वारिता विप्रियं चोक्ता त्यजेयं त्वामसंशयम् ॥	KK-01-07-104-007c
एष मे समयो राजन्भज मां त्वं यथेप्सितम् ।	KK-01-07-104-008a
अनुनीताऽस्मि ते पित्रा भर्ता मे त्वं भव प्रभो ॥	KK-01-07-104-008c
वैशम्पायन उवाच ।	KK-01-07-104-009
तथेति सा यदा तूक्ता तदा भरतसत्तम ।	KK-01-07-104-009a
प्रहर्षमतुलं लेभे प्राप्य तं पार्थिवोत्तमम् ॥	KK-01-07-104-009c
प्रतिज्ञाय तु तत्तस्यास्तथेति मनुजाधिपः ।	KK-01-07-104-010a
रथमारोप्य तां देवीं जगाम स तया सह ॥	KK-01-07-104-010c
सा च शान्तनुमभ्यागात्साक्षाल्लक्ष्मीरिवापरा ।	KK-01-07-104-011a
आसाद्य शान्तनुस्तां च बुभुजे कामतो वशी ॥	KK-01-07-104-011c
न प्रष्टव्येति मन्वानो न स तां किञ्चिदूचिवान् ।	KK-01-07-104-012a
स तस्याः शीलवृत्तेन रूपौदार्यगुणेन च ॥	KK-01-07-104-012c
उपचारेण च रहस्तुतोष जगतीपतिः ।	KK-01-07-104-013a
स राजा परमप्रीतः परमस्त्रीप्रलालितः ॥	KK-01-07-104-013c
दिव्यरूपा हि सा देवी गङ्गा त्रिपथगामिनी ।	KK-01-07-104-014a
मानुषं विग्रहं कृत्वा श्रीमन्तं वरवर्णिनी ॥	KK-01-07-104-014c
भाग्योपनतकामस्य भार्या चोपनताऽभवत् ।	KK-01-07-104-015a
शन्तनोर्नृपसिंहस्य देवराजसमद्युतेः ॥	KK-01-07-104-015c
सम्भोगस्नेहचातुर्यैर्हावलास्यैर्मनोहरैः ।	KK-01-07-104-016a
राजानं रमयामास यथा रज्येत स प्रभुः ॥	KK-01-07-104-016c
स राजा रतिसक्तोऽभूदुत्तमस्त्रीगुणैर्हृतः ॥ ॥	KK-01-07-104-017ac
	
	
	
	
अध्यायः 105	
	
	
वैशम्पायन उवाच ।	KK-01-07-105-001
संवत्सरानृतून्मासान्बुबुधे न बहून्गतान् ।	KK-01-07-105-001a
रममाणस्तया सार्धं यथाकामं नरेश्वरः ॥	KK-01-07-105-001c
`दिविष्ठान्मानुषांश्चैव भोगान्भुङ्क्ते स वै नृपः ।'	KK-01-07-105-002a
आसाद्य शान्तनुः श्रीमान्मुमुदे योषितां वराम् ॥	KK-01-07-105-002c
ऋतुकाले तु सा देवी दिव्यं गर्भमधारयत् ।	KK-01-07-105-003a
अष्टावजनयत्पुत्रांस्तस्मादमरसन्निभान् ॥	KK-01-07-105-003c
जातं जातं च सा पुत्रं क्षिपत्यम्यसि भारत ।	KK-01-07-105-004a
सूतके कण्ठमाक्रम्य तान्निनाय यमक्षयम् ॥	KK-01-07-105-004c
प्रीणाम्यहं त्वामित्युक्त्वा गङ्गास्रोतस्यमज्जयत् ।	KK-01-07-105-005a
तस्य तन्न प्रियं राज्ञः शान्तनोरभवत्तदा ॥	KK-01-07-105-005c
न च तां किञ्चनोवाच त्यागाद्भीतो महीपतिः ।	KK-01-07-105-006a
`अमीमांस्या कर्मयोनिरागमश्चेति शान्तनुः ॥	KK-01-07-105-006c
स्मरन्पितृवचश्चैव नापृच्छत्पुत्रकिल्बिषम् ।	KK-01-07-105-007a
जाताञ्जातांश्च वै हन्ति सा स्त्री सप्त वरान्सुतान् ॥	KK-01-07-105-007c
शान्तनुर्धर्मभङ्गाच्च नापृच्छत्तां कथञ्चन ।	KK-01-07-105-008a
अष्टमं तु जिघांसन्त्यां चुक्षुभे शान्तनोर्धृतिः ॥'	KK-01-07-105-008c
अथैनामष्टमे पुत्रे जाते प्रहसतीमिव ।	KK-01-07-105-009a
उवाच राजा दुःखार्तः परीप्सन्पुत्रमात्मनः ॥	KK-01-07-105-009c
`आलभन्तीं तदा दृष्ट्वा तां स कौरवनन्दनः ।	KK-01-07-105-010a
अब्रवीद्भरतश्रेष्ठो वाक्यं परमदुःखितः ॥'	KK-01-07-105-010c
मावधीः कस्य काऽसीति किं हिनत्सि सुतानिति ।	KK-01-07-105-011a
पुत्रघ्नि सुमहत्पापं सम्प्राप्तं ते सुगर्हितम् ॥	KK-01-07-105-011c
गङ्गोवाच ।	KK-01-07-105-01
पुत्रकाम न ते हन्मि पुत्रं पुत्रवतां वर ।	KK-01-07-105-012a
जीर्णस्तु मम वासोऽयं यथा स समयः कृतः ॥	KK-01-07-105-012c
अहं गङ्गा जह्नुसुता महर्षिगणसेविता ।	KK-01-07-105-013a
देवकार्यार्थसिद्ध्यर्थमुषिताऽहं त्वया सह ॥	KK-01-07-105-013c
इमेऽष्टौ वसवो देवा महाभागा महौजसः ।	KK-01-07-105-014a
वसिष्ठशापदोषेण मानुषत्वमुपागताः ॥	KK-01-07-105-014c
तेषां जनयिता नान्यस्त्वदृते भुवि विद्यते ।	KK-01-07-105-015a
मद्विधा मानुषी धात्री लोके नास्तीह काचन ॥	KK-01-07-105-015c
तस्मात्तज्जननीहेतोर्मानुषत्वमुपागता ।	KK-01-07-105-016a
जनयित्वा वसूनष्टौ जिता लोकास्त्वयाऽक्षयाः ॥	KK-01-07-105-016c
देवानां समयस्त्वेष वसूनां संश्रुतो मया ।	KK-01-07-105-017a
जातं जातं मोक्षयिष्ये जन्मतो मानुषादिति ॥	KK-01-07-105-017c
तत्ते शापाद्विनिर्मुक्ता आपवस्य महात्मनः ।	KK-01-07-105-018a
स्वस्ति तेस्तु गमिष्यामि पुत्रं पाहि महाव्रतम् ॥	KK-01-07-105-018c
`अयं तव सुतस्तेषां वीर्येण कुलनन्दनः ।	KK-01-07-105-019a
संभूतोतिजनं कर्म करिष्यति न संशयः ॥'	KK-01-07-105-019c
एष पर्यायवासो मे वसूनां सन्निधौ कृतः ।	KK-01-07-105-020a
मत्प्रसूतिं विजानीहि गङ्गादत्तमिमं सुतम् ॥ ॥	KK-01-07-105-020c
	
	
	
	
	
	
अध्यायः 106	
	
	
शान्तनुरुवाच ।	KK-01-07-106-001
आपवो नाम कोन्वेष वसूनां किं च दुष्कृतम् ।	KK-01-07-106-001a
'शशाप यस्मात्कल्याणि स वसूंश्चारुदर्शने ।'	KK-01-07-106-001c
यस्याभिशापात्ते सर्वे मानुषीं योनिमागताः ॥	KK-01-07-106-001e
अनेन च कुमारेण त्वया दत्तेन किं कृतम् ।	KK-01-07-106-002a
यस्य चैव कृतेनायं मानुषेषु निवत्स्यति ॥	KK-01-07-106-002c
ईशा वै सर्वलोकस्य वसवस्ते च वै कथम् ।	KK-01-07-106-003a
मानुषेषूदपद्यन्त तन्ममाचक्ष्व जाह्नवि ॥	KK-01-07-106-003c
वैशम्पायन उवाच ।	KK-01-07-106-004
एवमुक्ता तदा गङ्गा राजानमिदमब्रवीत् ।	KK-01-07-106-004a
भर्तारं जाह्नवी देवी शान्तनुं पुरुषर्षभ ॥	KK-01-07-106-004c
गङ्गोवाच ।	KK-01-07-106-005
यं लेभे वरुणः पुत्रं पुरा भरतसत्तम ।	KK-01-07-106-005a
वसिष्ठनामा स मुनिः ख्यात आपव इत्युत ॥	KK-01-07-106-005c
तस्याश्रमपदं पुण्यं मृगपक्षिसमन्वितम् ।	KK-01-07-106-006a
मेरोः पार्श्वे नगेन्द्रस्य सर्वर्तुकुसुमावृतम् ॥	KK-01-07-106-006c
स वारुणिस्तपस्तेपे तस्मिन्भरतसत्तम ।	KK-01-07-106-007a
वने पुण्यकृतां श्रेष्ठः स्वादुमूलफलोदके ॥	KK-01-07-106-007c
दक्षस्य दुहिता या तु सुरभीत्यभिशब्दिता ।	KK-01-07-106-008a
गां प्रजाता तु सा देवी कश्यपाद्भरतर्षभ ॥	KK-01-07-106-008c
अनुग्रहार्थं जगतः सर्वकामदुहां वराम् ।	KK-01-07-106-009a
तां लेभे गां तु धर्मात्मा होमधेनुं स वारुणिः ॥	KK-01-07-106-009c
सा तस्मिंस्तापसारण्ये वसन्ती मुनिसेविते ।	KK-01-07-106-010a
चचार पुण्ये रम्ये च गौरपेतभया तदा ॥	KK-01-07-106-010c
अथ तद्वनमाजग्मुः कदाचिद्भरतर्षभ ।	KK-01-07-106-011a
पृथ्वाद्या वसवः सर्वे देवा देवर्षिसेवितम् ॥	KK-01-07-106-011c
ते सदारा वनं तच्च व्यचरन्त समन्ततः ।	KK-01-07-106-012a
रेमिरे रमणीयेषु पर्वतेषु वनेषु च ॥	KK-01-07-106-012c
तत्रैकस्याथ भार्या तु वसोर्वासवविक्रम ।	KK-01-07-106-013a
सञ्चरन्ती वने तस्मिन्गां ददर्श सुमध्यमा ॥	KK-01-07-106-013c
नन्दिनीं नाम राजेन्द्र सर्वकामधुगुत्तमाम् ।	KK-01-07-106-014a
सा विस्मयसमाविष्टा शीलद्रविणसम्पदा ॥	KK-01-07-106-014c
द्यवे वै दर्शयामास तां गां गोवृषभेक्षण ।	KK-01-07-106-015a
आपीनां च सुदोग्ध्रीं च सुवालधिखुरां शुभां ॥	KK-01-07-106-015c
उपपन्नां गुणैः सर्वैः शीलेनानुत्तमेन च ।	KK-01-07-106-016a
एवङ्गुणसमायुक्तां वसवे वसुनन्दिनी ॥	KK-01-07-106-016c
दर्शयामास राजेन्द्र पुरा पौरवनन्दन ।	KK-01-07-106-017a
द्यौस्तदा तां तु दृष्ट्वैव गां गजेन्द्रेन्द्रविक्रम ॥	KK-01-07-106-017c
उवाच राजंस्तां देवीं तस्या रूपगुणान्वदन् ।	KK-01-07-106-018a
एषा गौरुत्तमा देवी वारुणेरसितेक्षणा ॥	KK-01-07-106-018c
ऋषेस्तस्य वरारोहे यस्येदं वनमुत्तमम् ।	KK-01-07-106-019a
अस्याः क्षीरं पिबेन्मर्त्यः स्वादु यो वै सुमध्यमे ॥	KK-01-07-106-019c
दशवर्षसहस्राणि स जीवेत्स्थिरयौवनः ।	KK-01-07-106-020a
वैशम्पायन उवाच ।	KK-01-07-106-020
एतच्छ्रुत्वा तु सा देवी नृपोत्तम सुमध्यमा ॥	KK-01-07-106-020c
तमुवाचानवद्याङ्गी भर्तारं दीप्ततेजसम् ।	KK-01-07-106-021a
अस्ति मे मानुषे लोके नरदेवात्मजा सखी ॥	KK-01-07-106-021c
नाम्नाजितवती नाम रूपयौवनशालिनी ।	KK-01-07-106-022a
उशीनरस्य राजर्षेः सत्यसन्धस्य धीमतः ॥	KK-01-07-106-022c
दुहिता प्रथिता लोके मानुषे रूपसम्पदा ।	KK-01-07-106-023a
तस्या हेतोर्महाभाग सवत्सां गां ममेप्सिताम् ॥	KK-01-07-106-023c
आनयस्वामरश्रेष्ठ त्वरितं पुण्यवर्धन ।	KK-01-07-106-024a
यावदस्याः पयः पीत्वा सा सखी मम मानद ॥	KK-01-07-106-024c
मानुषेषु भवत्वेका जरारोगविवर्जिता ।	KK-01-07-106-025a
एतन्मम महाभाग कर्तुमर्हस्यनिन्दित ॥	KK-01-07-106-025c
प्रियात्प्रियतरं ह्यस्मान्नास्ति मेऽन्यत्कथञ्चन ।	KK-01-07-106-026a
एतच्छ्रुत्वा वचस्तस्या देव्याः प्रियचिकीर्षया ॥	KK-01-07-106-026c
पृथ्वाद्यैर्भ्रातृभिः सार्धं द्यौस्तदा तां जहार गाम् ।	KK-01-07-106-027a
तया कमलपत्राक्ष्या नियुक्तो द्यौस्तदा नृप ॥	KK-01-07-106-027c
ऋषेस्तस्य तपस्वीव्रं न शशाक निरीक्षितुम् ।	KK-01-07-106-028a
हृता गौः सा तदा तेन प्रपातस्तु न तर्कितः ॥	KK-01-07-106-028c
अथाश्रमपदं प्राप्तः फलान्यादाय वारुणिः ।	KK-01-07-106-029a
न चापश्यत्स गां तत्र सवत्सां काननोत्तमे ॥	KK-01-07-106-029c
ततः स मृगयामास वने तस्मिंस्तपोधनः ।	KK-01-07-106-030a
नाध्यागमच्च मृगयंस्तां गां मुनिरुदारधीः ॥	KK-01-07-106-030c
ज्ञात्वा तथाऽपनीतां तां वसुभिर्दिव्यदर्शनः ।	KK-01-07-106-031a
ययौ क्रोधवशं सद्यः शशाप च वसूंस्तदा ॥	KK-01-07-106-031c
यस्मान्मे वसवो जह्रुर्गां वै दोग्ध्रीं सुवालधिम् ।	KK-01-07-106-032a
तस्मात्सर्वे जनिष्यन्ति मानुषेषु न संशयः ॥	KK-01-07-106-032c
एवं शशाप भगवान्वसूंस्तान्भरतर्षभ ।	KK-01-07-106-033a
वशं क्रोधस्य सम्प्राप्त आपवो मुनिसत्तमः ॥	KK-01-07-106-033c
शप्त्वा च तान्महाभागस्तपस्येव मनो दधे ।	KK-01-07-106-034a
एवं स शप्तवान्राजन्वसूनष्टौ तपोधनः ॥	KK-01-07-106-034c
महाप्रभावो ब्रह्मर्षिर्देवान्क्रोधसमन्वितः ।	KK-01-07-106-035a
`एवं शप्तास्ततस्तेन मुनिना यामुनेन वै ॥	KK-01-07-106-035c
अष्टौ समस्ता वसवो दिवो दोषेण सत्तम ।'	KK-01-07-106-036a
अथाश्रमपदं प्राप्तास्ते वै भूयो महात्मनः ॥	KK-01-07-106-036c
शप्ताः स्म इति जानन्त ऋषिं तमुपचक्रमुः ।	KK-01-07-106-037a
प्रसादयन्तस्तमृषिं वसवः पार्थिवर्षभ ॥	KK-01-07-106-037c
लेभिरे न च तस्मात्ते प्रसादमृषिसत्तमात् ।	KK-01-07-106-038a
आपवात्पुरुषव्याघ्र सर्वधर्मविशारदात् ॥	KK-01-07-106-038c
उवाच च स धर्मात्मा शप्ता यूयं धरादयः ।	KK-01-07-106-039a
अनुसंवत्सरात्सर्वे शापमोक्षमवाप्स्यथ ॥	KK-01-07-106-039c
अयं तु यत्कृते यूयं मया शप्ताः स वत्स्यति ।	KK-01-07-106-040a
द्यौस्तदा मानुषे लोके दीर्घकालं स्वकर्मणः ॥	KK-01-07-106-040c
नानृतं तच्चिकीर्षामि क्रुद्धो युष्मान्यदब्रुवम् ।	KK-01-07-106-041a
न प्रजास्यति चाप्येष मानुषेषु महामनाः ॥	KK-01-07-106-041c
भविष्यति च धर्मात्मा सर्वशास्त्रविशारदः ।	KK-01-07-106-042a
पितुः प्रियहिते युक्तः स्त्रीभोगान्वर्जयिष्यति ॥	KK-01-07-106-042c
एवमुक्त्वा वसून्सर्वान्सजगाम महानृषिः ।	KK-01-07-106-043a
ततो मामुपजग्मुस्ते समेता वसवस्तदा ॥	KK-01-07-106-043c
अयाचन्त च मां राजन्वरं तच्च मया कृतम् ।	KK-01-07-106-044a
जाताञ्जातान्प्रक्षिपास्मान्स्वयं गङ्गे त्वमम्भसि ॥	KK-01-07-106-044c
एवं तेषामहं सम्यक् शप्तानां राजसत्तम ।	KK-01-07-106-045a
मोक्षार्थं मानुषाल्लोकाद्यथावत्कृतवत्यहम् ॥	KK-01-07-106-045c
अयं शापादृषेस्तस्य एक एव नृपोत्तम ।	KK-01-07-106-046a
द्यौ राजन्मानुषे लोके चिरं वत्स्यति भारत ॥	KK-01-07-106-046c
अयं कुमारः पुत्रस्ते विवृद्धः पुनरेष्यति ।	KK-01-07-106-047a
अहं च ते भविष्यामि आह्वानोपगता नृप ॥	KK-01-07-106-047c
वैशम्पायन उवाच ।	KK-01-07-106-048
एतदाख्याय सा देवी तत्रैवान्तरधीयत ।	KK-01-07-106-048a
आदाय च कुमारं तं जगामाथ यथेप्सितम् ॥	KK-01-07-106-048c
स तु देवव्रतो नाम गाङ्गेय इति चाभवत् ।	KK-01-07-106-049a
द्युनामा शान्तनोः पुत्रः शान्तनोरधिको गुणैः ॥	KK-01-07-106-049c
शान्तनुश्चापि शोकार्तो जगाम स्वपुरं ततः ।	KK-01-07-106-050a
तस्याहं कीर्तयिष्यामि शान्तनोरधिकान्गुणान् ॥	KK-01-07-106-050c
महाभाग्यं च नृपतेर्भारतस्य महात्मनः ।	KK-01-07-106-051a
यस्येतिहासो द्युतिमान्महाभारतमुच्यते ॥ ॥	KK-01-07-106-051c
	
	
	
	
	
	
	
अध्यायः 107	
	
	
वैशम्पायन उवाच ।	KK-01-07-107-001
स राजा शान्तनुर्धीमान्देवराजर्षिसत्कृतः ।	KK-01-07-107-001a
धर्मात्मा सर्वलोकेषु सत्यवागिति विश्रुतः ॥	KK-01-07-107-001c
शान्तनोः कीर्तयिष्यामि सर्वानेव गुणानहम् ।	KK-01-07-107-002a
दमो दानं क्षमा बुद्धिर्ह्रीर्धृतिस्तेज उत्तमम् ।	KK-01-07-107-002c
नित्यान्यासन्महासत्वे शान्तनौ पुरुषर्षभे ॥	KK-01-07-107-002e
एवं स गुणसम्पन्नो धर्मार्थकुशलो नृपः ।	KK-01-07-107-003a
आसीद्भरतवंशस्य गोप्ता सर्वजनस्य च ॥	KK-01-07-107-003c
कम्बुग्रीवः पृथुव्यंसो मत्तवारणविक्रमः ।	KK-01-07-107-004a
अन्वितः परिपूर्णार्थैः सर्वैर्नृपतिलक्षणैः ॥	KK-01-07-107-004c
तस्य कीर्तिमतो वृत्तमवेक्ष्य सततं नराः ।	KK-01-07-107-005a
धर्म एव परः कामादर्थाच्चेति व्यवस्थितः ॥	KK-01-07-107-005c
एवमासीन्महासत्वः शान्तनुर्भरतर्षभ ।	KK-01-07-107-006a
न चास्य सदृशः कश्चिद्धर्मतः पार्थिवोऽभवत् ॥	KK-01-07-107-006c
वर्तमानं हि धर्मेषु सर्वधर्मभृतां वरम् ।	KK-01-07-107-007a
तं महीपा महीपालं राजराज्येऽभ्यषेचयन् ॥	KK-01-07-107-007c
वीतशोकभयाबाधाः सुखस्वप्ननिबोधनाः ।	KK-01-07-107-008a
पतिं भारतगोप्तारं समपद्यन्त भूमिपाः ॥	KK-01-07-107-008c
तेन कीर्तिमता शिष्टाः शक्रप्रतिमतेजसा ।	KK-01-07-107-009a
यज्ञदानक्रियाशीलाः समपद्यन्त भूमिपाः ॥	KK-01-07-107-009c
शान्तनुप्रमुखैर्गुप्ते लोके नृपतिभिस्तदा ।	KK-01-07-107-010a
नियमात्सर्ववर्णानां धर्मोत्तरमवर्तत ॥	KK-01-07-107-010c
ब्रह्म पर्यचरत्क्षत्रं विशः क्षत्रमनुव्रताः ।	KK-01-07-107-011a
ब्रह्मक्षत्रानुरक्ताश्च शूद्राः पर्यचरन्विशः ॥	KK-01-07-107-011c
स हास्तिनपुरे रम्ये कुरूणां पुटभेदने ।	KK-01-07-107-012a
वसन्सागरपर्यन्तामन्वशासद्वसुन्धराम् ॥	KK-01-07-107-012c
स देवराजसदृशो धर्मज्ञः सत्यवागृजुः ।	KK-01-07-107-013a
दानधर्मतपोयोगाच्छ्रिया परमया युतः ॥	KK-01-07-107-013c
अरागद्वेषसंयुक्तः सोमवत्प्रियदर्शनः ।	KK-01-07-107-014a
तेजसा सूर्यकल्पोऽभूद्वायुवेगसमो जवे ।	KK-01-07-107-014c
अन्तकप्रतिमः कोपे क्षमया पृथिवीसमः ॥	KK-01-07-107-014e
वधः पशुवराहाणां तथैव मृगपक्षिणाम् ।	KK-01-07-107-015a
शान्तनौ पृथिवीपाले नावर्तत तथा नृप ॥	KK-01-07-107-015c
ब्रह्मधर्मोत्तरे राज्ये शान्तनुर्विनयात्मवान् ।	KK-01-07-107-016a
समं शशास भूतानि कामरागविवर्जितः ॥	KK-01-07-107-016c
`चकोरनेत्रस्ताम्रास्यः सिंहर्षभगतिर्युवा ।	KK-01-07-107-017a
गुणैरनुपमैर्युक्तः समस्तैराभिगामिकैः ।	KK-01-07-107-017c
गम्भीरः सत्वसम्पन्नः पूर्णचन्द्रनिभाननः ॥'	KK-01-07-107-017e
देवर्षिपितृयज्ञार्थमारभ्यन्त तदा क्रियाः ।	KK-01-07-107-018a
न चाधर्मेण केषाञ्चित्प्राणिनामभवद्वधः ॥	KK-01-07-107-018c
असुखानामनाथानां तिर्यग्योनिषु वर्तताम् ।	KK-01-07-107-019a
स एव राजा सर्वेषां भूतानामभवत्पिता ॥	KK-01-07-107-019c
तस्मिन्कुरुपतिश्रेष्ठे राजराजेश्वरे सति ।	KK-01-07-107-020a
श्रिता वागभवत्सत्यं दानधर्माश्रितं मनः ॥	KK-01-07-107-020c
'यज्ञार्थं पशवः सृष्टाः सन्तानार्थं च मैथुनम् ।'	KK-01-07-107-021a
स समाः षोडशाष्टौ च चतस्रोऽष्टौ तथाऽपराः ।	KK-01-07-107-021c
रतिमप्राप्नुवन्स्त्रीषु बभूव वनगोचरः ॥	KK-01-07-107-021e
तथारूपस्तथाचारस्तथावृत्तस्तथाश्रुतः ।	KK-01-07-107-022a
गाङ्गेयस्तस्य पुत्रोऽभून्नाम्ना देवव्रतो वसुः ॥	KK-01-07-107-022c
सर्वास्त्रेषु स निष्णातः पार्थिवेष्वितरेषु च ।	KK-01-07-107-023a
महाबलो महासत्वो महावीर्यो महारथः ॥	KK-01-07-107-023c
स कदाचिन्मृगं विद्ध्वा गङ्गामनुसरन्नदीम् ।	KK-01-07-107-024a
भागीरथीमल्पजलां शान्तनुर्दृष्टवान्नृपः ॥	KK-01-07-107-024c
तां दृष्ट्वा चिन्तयामास शान्तनुः पुरुषर्षभः ।	KK-01-07-107-025a
स्यन्दते किं न्वियं नाद्य सरिच्छ्रेष्ठा यथा पुरा ॥	KK-01-07-107-025c
ततो निमित्तमन्विच्छन्ददर्श स महामनाः ।	KK-01-07-107-026a
कुमारं रूपसम्पन्नं बृहन्तं चारुदर्शनम् ॥	KK-01-07-107-026c
दिव्यमस्त्रं विकुर्वाणं यथा देवं पुरन्दरम् ।	KK-01-07-107-027a
कृत्स्नां गङ्गां समावृत्य शरैस्तीक्ष्णैरवस्थितम् ॥	KK-01-07-107-027c
तां शरैराचितां दृष्ट्वा नदीं गङ्गां तदन्तिके ।	KK-01-07-107-028a
अभवद्विस्मितो राजा दृष्ट्वा कर्मातिमानुषम् ॥	KK-01-07-107-028c
जातमात्रं पुरा दृष्टं तं पुत्रं शान्तनुस्तदा ।	KK-01-07-107-029a
नोपलेभे स्मृतिं धीमानभिज्ञातुं तमात्मजम् ॥	KK-01-07-107-029c
स तु तं पितरं दृष्ट्वा मोहयामास मायया ।	KK-01-07-107-030a
संमोह्य तु ततः क्षिप्रं तत्रैवान्तरधीयत ॥	KK-01-07-107-030c
तदद्बुतं ततो दृष्ट्वा तत्र राजा स शान्तनुः ।	KK-01-07-107-031a
सङ्कमानः सुतं गङ्गामब्रवीद्दर्शयेति ह ॥	KK-01-07-107-031c
दर्शयामास तं गङ्गा बिभ्रती रूपमुत्तमम् ।	KK-01-07-107-032a
गृहीत्वा दक्षिणे पाणौ तं कुमारमलङ्कृतम् ॥	KK-01-07-107-032c
अलङ्कृतामाभरणैर्विरजोम्बरधारिणीम् ।	KK-01-07-107-033a
दृष्टपूर्वामपि स तां नाभ्यजानात्स शान्तनुः ॥	KK-01-07-107-033c
गङ्गोवाच ।	KK-01-07-107-034
यं पुत्रमष्टमं राजंस्त्वं पुरा मय्यविन्दथाः ।	KK-01-07-107-034a
स चायं पुरुषव्याघ्र सर्वास्त्रविदनुत्तमः ॥	KK-01-07-107-034c
गृहाणेमं महाराज मया संवर्धितं सुतम् ।	KK-01-07-107-035a
आदाय पुरुषव्याघ्र नयस्वैनं गृहं विभो ॥	KK-01-07-107-035c
वेदानधिजगे साङ्गान्वसिष्ठादेष वीर्यवान् ।	KK-01-07-107-036a
कृतास्त्रः परमेष्वासो देवराजसमो युधि ॥	KK-01-07-107-036c
सुराणां सम्मतो नित्यमसुराणां च भारत ।	KK-01-07-107-037a
उशना वेद यच्छास्त्रमयं तद्वेद सर्वशः ॥	KK-01-07-107-037c
तथैवाङ्गिरसः पुत्रः सुरसुरनमस्कृतः ।	KK-01-07-107-038a
यद्वेद शास्त्रं तच्चापि कृत्स्नमस्मिन्प्रतिष्ठितम् ॥	KK-01-07-107-038c
तव पुत्रे महाबाहौ साङ्गोपाङ्गं महात्मनि ।	KK-01-07-107-039a
ऋषिः परैरनाधृष्यो जामदग्न्यः प्रतापवान् ॥	KK-01-07-107-039c
यदस्त्रं वेद रामश्च तदेतस्मिन्प्रतिष्ठितम् ।	KK-01-07-107-040a
महेष्वासमिमं राजन्राजधर्मार्थकोविदम् ॥	KK-01-07-107-040c
मया दत्तं निजं पुत्रं वीरं वीर गृहं नय ।	KK-01-07-107-041a
वैशम्पायन उवाच ।	KK-01-07-107-041
`इत्युक्त्वा सा महाभागा तत्रैवान्तरधीयत ।'	KK-01-07-107-041c
तयैवं समनुज्ञातः पुत्रमादाय शान्तनुः ॥	KK-01-07-107-041e
भ्राजमानं यथाऽदित्यमाययौ स्वपुरं प्रति ।	KK-01-07-107-042a
पौरवस्तु पुरीं गत्वा पुरन्दरपुरोपमाम् ॥	KK-01-07-107-042c
सर्वकामसमृद्धार्थं मेने सोत्मानमात्मना ।	KK-01-07-107-043a
पौरवेषु ततः पुत्रं राज्यार्थमभयप्रदम् ॥	KK-01-07-107-043c
गुणवन्तं महात्मानं यौवराज्येऽभ्यषेचयत् ।	KK-01-07-107-044a
पौरवाञ्शान्तनोः पुत्रः पितरं च महायशाः ॥	KK-01-07-107-044c
राष्ट्रं च रञ्जयामास वृत्तेन भरतर्षभ ।	KK-01-07-107-045a
स तथा सह पुत्रेण रममाणो महीपतिः ॥	KK-01-07-107-045c
वर्तयामास वर्षाणि चत्वार्यमितविक्रमः ।	KK-01-07-107-046a
स कदाचिद्वनं यातो यमुनामभितो नदीम् ॥	KK-01-07-107-046c
महीपतिरनिर्देश्यमाजिघ्रद्गन्धमुत्तमम् ।	KK-01-07-107-047a
तस्य प्रभवमन्विच्छन्विचचार समन्ततः ॥	KK-01-07-107-047c
स ददर्श तदा कन्यां दाशानां देवरूपिणीम् ।	KK-01-07-107-048a
तामपृच्छत्स दृष्ट्वैव कन्यामसितलोचनाम् ॥	KK-01-07-107-048c
कस्य त्वमसि का चासि किं च भीरु चिकीर्षसि ।	KK-01-07-107-049a
साऽब्रवीद्दाशकन्याऽस्मि धर्मार्थं वाहये तरिम् ॥	KK-01-07-107-049c
पितुर्नियोगाद्भद्रं ते दाशराज्ञो महात्मनः ।	KK-01-07-107-050a
रूपमाधुर्यगन्धैस्तां संयुक्तां देवरूपिणीम् ॥	KK-01-07-107-050c
समीक्ष्य राजा दाशेयीं कामयामास शान्तनुः ।	KK-01-07-107-051a
स गत्वा पितरं तस्या वरयामास तां तदा ॥	KK-01-07-107-051c
पर्यपृच्छत्ततस्तस्याः पितरं सोत्मकारणात् ।	KK-01-07-107-052a
स च तं प्रत्युवाचेदं दाशराजो महीपतिम् ॥	KK-01-07-107-052c
जातमात्रैव मे देया वराय वरवर्णिनी ।	KK-01-07-107-053a
हृदि कामस्तु मे कश्चित्तं निबोध जनेश्वर ॥	KK-01-07-107-053c
यदीमां धर्मपत्नीं त्वं मत्तः प्रार्थयसेऽनघ ।	KK-01-07-107-054a
सत्यवागसि सत्येन समयं कुरु मे ततः ॥	KK-01-07-107-054c
समयेन प्रदद्यां ते कन्यामहमिमां नृप ।	KK-01-07-107-055a
न हि मे त्वत्समः कश्चिद्वरो जातु भविष्यति ॥	KK-01-07-107-055c
शान्तनुरुवाच ।	KK-01-07-107-056
श्रुत्वा तव वरं दाश व्यवस्येयमहं तव ।	KK-01-07-107-056a
दातव्यं चेत्प्रदास्यामि न त्वदेयं कथञ्चन ॥	KK-01-07-107-056c
दाश उवाच ।	KK-01-07-107-057
अस्यां जायेत यः पुत्रः स राजा पृथिवीपते ।	KK-01-07-107-057a
त्वदूर्ध्वमभिषेक्तव्यो नान्यः कश्चन पार्थिव ॥	KK-01-07-107-057c
वैशम्पायन उवाच ।	KK-01-07-107-058
नाकामयत तं दातुं वरं दाशाय शान्तनुः ।	KK-01-07-107-058a
शरीरजेन तीव्रेण दह्यमानोऽपि भारत ॥	KK-01-07-107-058c
स चिन्तयन्नेव तदा दाशकन्यां महीपतिः ।	KK-01-07-107-059a
प्रत्ययाद्धास्तिनपुरं कामोपहतचेतनः ॥	KK-01-07-107-059c
ततः कदाचिच्छोचन्तं शान्तनुं ध्यानमास्थितम् ।	KK-01-07-107-060a
पुत्रो देवव्रतोऽभ्येत्य पितरं वाक्यमब्रवीत् ॥	KK-01-07-107-060c
सर्वतो भवतः क्षेमं विधेयाः सर्वपार्थिवाः ।	KK-01-07-107-061a
तत्किमर्थमिहाभीक्ष्णं परिशोचसि दुःखितः ॥	KK-01-07-107-061c
ध्यायन्निव च मां राजन्नाभिभाषसि किञ्चन ।	KK-01-07-107-062a
न चाश्वेन विनिर्यासि विवर्णो हरिणः कृशः ॥	KK-01-07-107-062c
व्याधिमिच्छामि ते ज्ञातुं प्रतिकुर्यां हि तत्र वै ।	KK-01-07-107-063a
`वैशम्पायन उवाच ।	KK-01-07-107-063
स तं काममवाच्यं वै दाशकन्यां प्रतीदृशम् ॥	KK-01-07-107-063c
विवर्तुं नाशकत्तस्मै पिता पुत्रस्य शान्तनुः ।'	KK-01-07-107-064a
एवमुक्तः स पुत्रेण शान्तनुः प्रत्यभाषत ॥	KK-01-07-107-064c
असंशयं ध्यानपरो यथा वत्स तथा शृणु ।	KK-01-07-107-065a
अपत्यं नस्त्वमेवैकः कुले महति भारत ॥	KK-01-07-107-065c
शस्त्रनित्यश्च सततं पौरुषे पर्यवस्थितः ।	KK-01-07-107-066a
अनित्यतां च लोकानामनुशोचामि पुत्रक ॥	KK-01-07-107-066c
कथञ्चित्तव गाङ्गेय विपत्तौ नास्ति नः कुलम् ।	KK-01-07-107-067a
असंशयं त्वमेवैकः शतादपि वरः सुतः ॥	KK-01-07-107-067c
न चाप्यहं वृथा भूयो दारान्कर्तुमिहोत्सहे ।	KK-01-07-107-068a
सन्तानस्याविनाशाय कामये भद्रमस्तु ते ॥	KK-01-07-107-068c
अनपत्यतैकपुत्रत्वमित्याहुर्धर्मवादिनः ।	KK-01-07-107-069a
'चक्षुरेकं च पुत्रश्च अस्ति नास्ति च भारत ।	KK-01-07-107-069c
चक्षुर्नाशे तनोर्नाशः पुत्रनाशे कुलक्षयः ॥'	KK-01-07-107-069e
अग्निहोत्रं त्रयी विद्या यज्ञाश्च सहदक्षिणाः ।	KK-01-07-107-070a
सर्वाण्येतान्यपत्यस्य कलां नार्हन्ति षोडशीम् ॥	KK-01-07-107-070c
एवमेतन्मनुष्येषु तच्च सर्वं प्रजास्विति ।	KK-01-07-107-071a
यदपत्यं महाप्राज्ञ तत्र मे नास्ति संशयः ॥	KK-01-07-107-071c
`अपत्येनानृणो लोके पितॄणां नास्ति संशयः ।'	KK-01-07-107-072a
एषा त्रयी पुराणानां देवतानां च शाश्वती ॥	KK-01-07-107-072c
`अपत्यं कर्म विद्या च त्रीणि ज्योतींषि भारत ॥'	KK-01-07-107-073ac
त्वं च शूरः सदाऽमर्षी शस्त्रनित्यश्च भारत ।	KK-01-07-107-074a
नान्यत्र युद्धात्तस्मात्ते निधनं विद्यते क्वचित् ॥	KK-01-07-107-074c
सोऽस्मि संशयमापन्नस्त्वयि शान्ते कथं भवेत् ।	KK-01-07-107-075a
इति ते कारणं तात दुःखस्योक्तमशेषतः ॥	KK-01-07-107-075c
वैशम्पायन उवाच ।	KK-01-07-107-076
ततस्तत्कारणं राज्ञो ज्ञात्वा सर्वमशेषतः ।	KK-01-07-107-076a
देवव्रतो महाबुद्धिः प्रज्ञया चान्वचिन्तयत् ॥	KK-01-07-107-076c
अपत्यफलसंयुक्तमेतच्छ्रुत्वा पितुर्वचः ।	KK-01-07-107-077a
सूतं भूयोऽपि सन्तप्त आह्वयामास वै पितुः ॥	KK-01-07-107-077c
सूतस्तु कुरुमुख्यस्य उपयातस्तदाज्ञया ।	KK-01-07-107-078a
तमुवाच महाप्राज्ञो भीष्मो वै सारथिं पितुः ॥	KK-01-07-107-078c
त्वं सारथे पितुर्मह्यं सखासि रथधूर्गतः ।	KK-01-07-107-079a
अपि जानासि यदि वै कस्यां भावो नृपस्य तु ॥	KK-01-07-107-079c
तदाचक्ष्व भवान्पृष्टः करिष्ये न तदन्यथा ।	KK-01-07-107-080a
सूत उवाच ।	KK-01-07-107-080
दाशकन्या कुरुश्रेष्ठ तत्र भावः पितुर्गतः ॥	KK-01-07-107-080c
वृतः स नरदेवेन तदा वचनमब्रवीत् ।	KK-01-07-107-081a
योऽस्यां पुमान्भवेज्जातः स राजा त्वदनन्तरम् ॥	KK-01-07-107-081c
नाकामयत तं दातुं पिता तव वरं तदा ।	KK-01-07-107-082a
स चापि निश्चयस्तस्य न च दद्यां ततोऽन्यथा ॥	KK-01-07-107-082c
एतत्ते कथितं वीर कुरुष्व यदनन्तरम् ।	KK-01-07-107-083a
वैशम्पायन उवाच ।	KK-01-07-107-083
ततः स पितुराज्ञाय मतं सम्यगवेक्ष्य च ।	KK-01-07-107-083c
ज्ञात्वा च मानसं पुत्रः प्रययौ यमुनां प्रति ॥	KK-01-07-107-083e
क्षत्रियैः सह धर्मात्मा पुराणैर्धर्मचारिभिः ।	KK-01-07-107-084a
उच्चैश्श्रवसमागम्य कन्यां वव्रे पितुः स्वयम्' ॥	KK-01-07-107-084c
तं दाशः प्रतिजग्राह विधिवत्प्रतिपूज्य च ।	KK-01-07-107-085a
अब्रवीच्चैनमासीनं राजसंसदि भारत ॥	KK-01-07-107-085c
`राज्यशुल्का प्रदातव्या कन्येयं याचतां वर ।	KK-01-07-107-086a
अपत्यं यद्भवेदस्याः स राजाऽस्तु पितुः परम् ॥'	KK-01-07-107-086c
त्वमेवात्र महाबाहो शान्तनोर्वंशवर्धनः ।	KK-01-07-107-087a
पुत्रः शस्त्रभृतां श्रेष्ठः किं नु वक्ष्यामि ते वचः ॥	KK-01-07-107-087c
`कुमारिकायाः शुल्कार्थं किञ्चिद्वक्ष्यामि भारत ।'	KK-01-07-107-088a
कोहि सम्बन्धकं श्लाघ्यमीप्सितं यौनमीदृशम् ।	KK-01-07-107-088c
अतिक्रामन्न तप्येत साक्षादपि शतक्रतुः ॥	KK-01-07-107-088e
अपत्यं चैतदार्यस्य यो युष्माकं समो गुणैः ।	KK-01-07-107-089a
यस्य शुक्रात्सत्यवती सम्भूता वरवर्णिनी ॥	KK-01-07-107-089c
तेन मे बहुशस्तात पिता ते परिकीर्तितः ।	KK-01-07-107-090a
अर्हः सत्यवतीं वोढुं धर्मज्ञः स नराधिपः ॥	KK-01-07-107-090c
`इयं सत्यवती देवी पितरं तेऽब्रवीत्तथा ।	KK-01-07-107-091a
अर्थितश्चापिराजर्षिः प्रत्याख्यातः पुरा मया' ॥	KK-01-07-107-091c
कन्यापितृत्वात्किञ्चित्तु वक्ष्यामि त्वां नराधिप ।	KK-01-07-107-092a
बलवत्सपत्नतामत्र दोषं पश्यामि केवलम् ॥	KK-01-07-107-092c
`भूयांसं त्वयि पश्यामि तद्दोषमपराजित ।'	KK-01-07-107-093a
यस्य हि त्वं सपत्नः स्या गन्धर्वस्यासुरस्य वा ॥	KK-01-07-107-093c
न स जातु चिरं जीवेत्त्वयि क्रुद्धे परन्तप ।	KK-01-07-107-094a
एतावानत्र दोषो हि नान्यः कश्चन पार्थिव ॥	KK-01-07-107-094c
एतज्जानीहि भद्रं ते दानादाने परन्तप ॥	KK-01-07-107-095ac
वैशम्पायन उवाच ।	KK-01-07-107-096
एवमुक्तस्तु गाङ्गेयस्तद्युक्तं प्रत्यभाषत ।	KK-01-07-107-096a
शृण्वतां भूमिपालानां पितुरर्थाय भारत ॥	KK-01-07-107-096c
`इदं वचनमाधत्स्व नास्ति वक्तास्य मत्समः ।	KK-01-07-107-097a
अन्यो जातो न जनिता न च कश्चन सम्प्रति' ॥	KK-01-07-107-097c
एवमेतत्करिष्यामि यथा त्वमनुभाषसे ।	KK-01-07-107-098a
योऽस्यां जनिष्यते पुत्रः स नो राजा भविष्यति ॥	KK-01-07-107-098c
इत्युक्तः पुनरेव स्म तं दाशः प्रत्यभाषत ।	KK-01-07-107-099a
चिकीर्षुर्दुष्करं कर्म राज्यार्थे भरतर्षभ ॥	KK-01-07-107-099c
त्वमेव नाथः सम्प्राप्तः शान्तनोरमितद्युते ।	KK-01-07-107-100a
कन्यायाश्चैव धर्मात्मन्प्रभुर्दानाय चेश्वरः ॥	KK-01-07-107-100c
इदं तु वचनं सौम्य कार्यं चैव निबोध मे ।	KK-01-07-107-101a
कौमारिकाणां शीलेन वक्ष्याम्यहमरिन्दम ॥	KK-01-07-107-101c
यत्त्वया सत्यवत्यर्थे सत्यधर्मपरायण ।	KK-01-07-107-102a
राजमध्ये प्रतिज्ञातमनुरूपं तवैव तत् ॥	KK-01-07-107-102c
नान्यथा तन्महाबाहो संशयोऽत्र न कश्चन ।	KK-01-07-107-103a
तवापत्यं भवेद्यत्तु तत्र नः संशयो महान् ॥	KK-01-07-107-103c
वैशम्पायन उवाच ।	KK-01-07-107-104
तस्यैतन्मतमाज्ञाय सत्यधर्मपरायणः ।	KK-01-07-107-104a
प्रत्यजानात्तदा राजन्पितुः प्रियचिकीर्षया ॥	KK-01-07-107-104c
गाङ्गेय उवाच ।	KK-01-07-107-105
`उच्चैश्श्रवः समाधत्स्व प्रतिज्ञां जनसंसदि ।	KK-01-07-107-105a
ऋषयो वाथ वा देवा भूतान्यन्तर्हितानि च ॥	KK-01-07-107-105c
यानि यानीह शृण्वन्तु नास्ति वक्तास्य मत्समः ।'	KK-01-07-107-106a
दाशराज निबोधेदं वचनं मे नृपोत्तम ॥	KK-01-07-107-106c
शृण्वतां भूमिपालानां यद्ब्रवीमि पितुः कृते ।	KK-01-07-107-107a
राज्यं तावत्पूर्वमेव मया त्यक्तं नराधिपाः ॥	KK-01-07-107-107c
अपत्यहेतोरपि च करिष्येऽद्य विनिश्चयम् ।	KK-01-07-107-108a
अद्यप्रभृति मे दाश ब्रह्मचर्यं भविष्यति ॥	KK-01-07-107-108c
अपुत्रस्यापि मे लोका भविष्यन्त्यक्षया दिवि ।	KK-01-07-107-109a
`न हि जन्मप्रभृत्युक्तं मया किञ्चिदिहानृतम् ॥	KK-01-07-107-109c
यावत्प्राणा ध्रियन्ते वै मम देहं समाश्रिताः ।	KK-01-07-107-110a
तावन्न जनयिष्यामि पित्रे कन्यां प्रयच्छ मे ॥	KK-01-07-107-110c
परित्यजाम्यहं राज्यं मैथुनं चापि सर्वशः ।	KK-01-07-107-111a
ऊर्ध्वरेता भविष्यामि दाश सत्यं ब्रवीमि ते ॥'	KK-01-07-107-111c
वैशम्पायन उवाच ।	KK-01-07-107-112
तस्य तद्वचनं श्रुत्वा सम्प्रहृष्टतनूरुहः ।	KK-01-07-107-112a
ददानीत्येव तं दाशो धर्मात्मा प्रत्यभाषत ॥	KK-01-07-107-112c
ततोन्तरिक्षेऽप्सरसो देवाः सर्षिगणास्तदा ।	KK-01-07-107-113a
'तद्दृष्टा दुष्करं कर्म प्रशशंसुश्च पार्थिवाः ॥'	KK-01-07-107-113c
अभ्यवर्षन्त कुसुमैर्भीष्मोऽयमिति चाब्रुवन् ।	KK-01-07-107-114a
ततः स पितुरर्थाय तामुवाच यशस्विनीम् ॥	KK-01-07-107-114c
अधिरोह रथं मातर्गच्छावः स्वगृहानिति ।	KK-01-07-107-115a
एवमुक्त्वा तु भीष्मस्तां रथमारोप्य भामिनीं ॥	KK-01-07-107-115c
आगम्य हास्तिनपुरं शान्तनोः सन्न्यवेदयत् ।	KK-01-07-107-116a
तस्य तद्दुष्करं कर्म प्रशशंसुर्नाराधिपाः ॥	KK-01-07-107-116c
समेताश्च पृथक्चैव भीष्मोयमिति चाब्रुवन् ।	KK-01-07-107-117a
तच्छ्रुत्वा दुष्करं कर्म कृतं भीष्मेण शान्तनुः ॥	KK-01-07-107-117c
बभूव दुःखितो राजा चिररात्राय भारत ।	KK-01-07-107-118a
स तेन कर्मणा सूनोः प्रीतस्तस्मै वरं ददौ ॥'	KK-01-07-107-118c
स्वच्छन्दमरणं तुष्टो ददौ तस्मै महात्मने ।	KK-01-07-107-119a
न ते मृत्युः प्रभविता यावज्जीवितुमिच्छसि ॥	KK-01-07-107-119c
त्वत्तो ह्यनुज्ञां सम्प्राप्य मृत्युः प्रभविताऽनघ ॥	KK-01-07-107-120ac
	
	
	
	
	
	
अध्यायः 108	
	
	
वैशम्पायन उवाच ।	KK-01-07-108-001
`चेदिराजसुतां ज्ञात्वा दाशराजेन वर्धिताम् ।	KK-01-07-108-001a
विवाहं कारयामास शास्त्रदृष्टेन कर्मणा ॥'	KK-01-07-108-001c
ततो विवाहे निर्वृत्ते स राजा शान्तनुर्नृपः ।	KK-01-07-108-002a
तां कन्यां रूपसम्पन्नां स्वगृहे सन्न्यवेशयत् ॥	KK-01-07-108-002c
ततः शान्तनवो धीमान्सत्यवत्यामजायत ।	KK-01-07-108-003a
वीरश्चित्राङ्गदो नाम वीर्यवान्पुरुषेश्वरः ॥	KK-01-07-108-003c
अथापरं महेष्वासं सत्यवत्यां सुतं प्रभुः ।	KK-01-07-108-004a
विचित्रवीर्यं राजानं जनयामास वीर्यवान् ॥	KK-01-07-108-004c
अप्राप्तवति तस्मिंस्तु यौवनं पुरुषर्षभे ।	KK-01-07-108-005a
स राजा शान्तनुर्धीमान्कालधर्ममुपेयिवान् ॥	KK-01-07-108-005c
स्वर्गते शान्तनौ भीष्मश्चित्राङ्गदमरिन्दनम् ।	KK-01-07-108-006a
स्थापयामास वै राज्ये सत्यवत्या मते स्थितः ॥	KK-01-07-108-006c
स तु चित्राङ्गदः शौर्यात्सर्वांश्चिक्षेप पार्थिवान् ।	KK-01-07-108-007a
मनुष्यं न हि मेन स कञ्चित्सदृशमात्मनः ॥	KK-01-07-108-007c
तं क्षिपन्तं सुरांश्चैव मनुष्यानसुरांस्तथा ।	KK-01-07-108-008a
गन्धर्वराजो बलवांस्तुल्यनामाऽभ्ययात्तदा ॥	KK-01-07-108-008c
गन्धर्व उवाच ।	KK-01-07-108-009
`त्वं वै सदृशनामासि युद्धं देहि नृपात्मज ।	KK-01-07-108-009a
नाम वाऽन्यत्प्रगृह्णीष्व यदि युद्धं न दास्यसि ॥	KK-01-07-108-009c
त्वयाहं युद्धमिच्छामि त्वत्सकाशं तु नामतः ।	KK-01-07-108-010a
आगतोस्मि वृथाऽऽभाष्य न गच्छेन्नाम ते मम ॥	KK-01-07-108-010c
इत्युक्त्वा गर्जमानौ तौ हिरण्वत्यास्तटं गतौ' ।	KK-01-07-108-011a
तेनास्य सुमहद्युद्धं कुरुक्षेत्रे बभूव ह ॥	KK-01-07-108-011c
तयोर्बलवतोस्तत्र गन्धर्वकुरुमुख्ययोः ।	KK-01-07-108-012a
नद्यास्तीरे हिरण्वत्याः समास्तिस्रोऽभवद्रणः ॥	KK-01-07-108-012c
तस्मिन्विमर्दे तुमुले शस्त्रवर्षसमाकुले ।	KK-01-07-108-013a
मायाधिकोऽवधीद्वीरं गन्धर्वः कुरुसत्तमम् ॥	KK-01-07-108-013c
स हत्वा तु नरश्रेष्ठं चित्राङ्गदमरिन्दमम् ।	KK-01-07-108-014a
अन्ताय कृत्वा गन्धर्वो दिवमाचक्रमे ततः ॥	KK-01-07-108-014c
तस्मिन्पुरुषशार्दूले निहते भूरितेजसि ।	KK-01-07-108-015a
भीष्मः शान्तनवो राजा प्रेतकार्याण्यकारयत् ॥	KK-01-07-108-015c
विचित्रवीर्यं च तदा बालमप्राप्तयौवनम् ।	KK-01-07-108-016a
कुरुराज्ये महाबाहुरभ्यषिञ्चदनन्तरम् ॥	KK-01-07-108-016c
विचित्रवीर्यः स तदा भीष्मस्य वचने स्थितः ।	KK-01-07-108-017a
अन्वशासन्महाराज पितृपैतामहं पदम् ॥	KK-01-07-108-017c
स धर्मशास्त्रकुशलं भीष्मं शान्तनवं नृपः ।	KK-01-07-108-018a
पूजयामास धर्मेण स चैनं प्रत्यपालयत् ॥ ॥	KK-01-07-108-018c
	
	
	
	
	
अध्यायः 109	
	
	
वैशम्पायन उवाच ।	KK-01-07-109-001
हते चित्राङ्गदे भीष्मो बाले भ्रातरि कौरव ।	KK-01-07-109-001a
पालयामास तद्राज्यं सत्यवत्या मते स्थितः ॥	KK-01-07-109-001c
`तथा विचित्रवीर्यं तु वर्तमानं सुखेऽतुले ।'	KK-01-07-109-002a
सम्प्राप्तयौवनं दृष्ट्वा भ्रातरं धीमतां वरः ।	KK-01-07-109-002c
भीष्मो विचित्रवीर्यस्य विवाहायाकरोन्मतिम् ॥	KK-01-07-109-002e
अथ काशिपतेर्भीष्मः कन्यास्तिस्रोऽप्सरोपमाः ।	KK-01-07-109-003a
शुश्राव सहिता राजन्वृण्वाना वै स्वयंवरम् ॥	KK-01-07-109-003c
ततः स रथिनां श्रेष्ठो रथेनैकेन शत्रुजित् ।	KK-01-07-109-004a
जगामानुमते मातुः पुरीं वाराणसीं प्रभुः ॥	KK-01-07-109-004c
तत्र राज्ञः समुदितान्सर्वतः समुपागतान् ।	KK-01-07-109-005a
ददर्श कन्यास्ताश्वै भीष्मः शान्तनुनन्दनः ॥	KK-01-07-109-005c
`तासां कामेन सम्मत्ताः सहिताः काशिकोसलाः ।	KK-01-07-109-006a
वङ्गाः पुण्ड्राः कलिङ्गाश्च ते जग्मुस्तां पुरीं प्रति ॥'	KK-01-07-109-006c
कीर्त्यमानेषु राज्ञां तु तदा नामसु सर्वशः ।	KK-01-07-109-007a
एकाकिनं तदा भीष्मं वृद्धं शान्तनुनन्दनम् ॥	KK-01-07-109-007c
सोद्वेगा इव तं दृष्ट्वा कन्याः परमशोभनाः ।	KK-01-07-109-008a
अपाक्रामन्त ताः सर्वा वृद्ध इत्येव चिन्तया ॥	KK-01-07-109-008c
वृद्धः परमधर्मात्मा वलीपलितधारणः ।	KK-01-07-109-009a
किङ्कारणमिहायातो निर्लज्जो भरतर्षभः ॥	KK-01-07-109-009c
मिथ्याप्रतिज्ञो लोकेषु किं वदिष्यति भारत ।	KK-01-07-109-010a
ब्रह्मचारीति भीष्मो हि वृथैव प्रथितो भुवि ॥	KK-01-07-109-010c
इत्येवं प्रबुवन्तस्ते हसन्ति स्म नृपाधमाः ।	KK-01-07-109-011a
वैशम्पायन उवाच ।	KK-01-07-109-011
क्षत्रियाणां वचः श्रुत्वा भीष्मश्चुक्रोध भारत ॥	KK-01-07-109-011c
भीष्मस्तदा स्वयं कन्या वरयामास ताः प्रभुः ।	KK-01-07-109-012a
उवाच च महीपालान्राजञ्जलदनिःस्वनः ॥	KK-01-07-109-012c
रथमारोप्य ताः कन्या भीष्मः प्रहरतां वरः ।	KK-01-07-109-013a
आहूय दानं कन्यानां गुणवद्भ्यः स्मृतं बुधैः ॥	KK-01-07-109-013c
अलङ्कृत्य यथाशक्ति प्रदाय च धनान्यपि ।	KK-01-07-109-014a
प्रयच्छन्त्यपरे कन्यां मिथुनेन गवामपि ॥	KK-01-07-109-014c
वित्तेन कथितेनान्ये बलेनान्येऽनुमान्य च ।	KK-01-07-109-015a
प्रमत्तामुपयन्त्यन्ये स्वयमन्ये च विन्दते ॥	KK-01-07-109-015c
आर्षं विधिं पुरस्कृत्य दारान्विन्दन्ति चापरे ।	KK-01-07-109-016a
अष्टमं तमथो वित्त विवाहं कविभिर्वृतम् ॥	KK-01-07-109-016c
स्वयंवरं तु राजन्याः प्रशंसन्त्युपयान्ति च ।	KK-01-07-109-017a
प्रमथ्य तु हृतामाहुर्ज्यायसीं धर्मवादिनः ॥	KK-01-07-109-017c
ता इमाः पृथिवीपाला जिहीर्षामि बलादितः ।	KK-01-07-109-018a
ते यतध्वं परं शक्त्या विजयायेतराय वा ॥	KK-01-07-109-018c
स्थितोऽहं पृथिवीपाला युद्धाय कृतनिश्चयः ।	KK-01-07-109-019a
वैशम्पायन उवाच ।	KK-01-07-109-019
एवमुक्त्वा महीपालान्काशिराजं च वीर्यवान् ॥	KK-01-07-109-019c
सर्वाः कन्याः स कौरव्यो रथमारोप्य च स्वकम् ।	KK-01-07-109-020a
आमन्त्र्य च स तान्प्रायाच्छीघ्रं कन्याः प्रगृह्य ताः ॥	KK-01-07-109-020c
ततस्ते पार्थिवाः सर्वे समुत्पेतुरमर्षिताः ।	KK-01-07-109-021a
संस्पृशन्तः स्वकान्बाहून्दशन्तो दशनच्छदान् ॥	KK-01-07-109-021c
तेषामाभरणान्याशु त्वरितानां विमुञ्चताम् ।	KK-01-07-109-022a
आमुञ्चतां च वर्माणि सम्भ्रमः सुमहानभूत् ॥	KK-01-07-109-022c
ताराणामिव सम्पातो बभूव जनमेजय ।	KK-01-07-109-023a
भूषणानां च सर्वेषां कवचानां च सर्वशः ॥	KK-01-07-109-023c
सवर्मभिर्भूषणैश्च प्रकीर्यद्भिरितस्ततः ।	KK-01-07-109-024a
सक्रोधामर्षजिह्मभ्रूकषायीकृतलोचनाः ॥	KK-01-07-109-024c
सूतोपक्लृप्तान् रुचिरान्सदश्वैरुपकल्पितान् ।	KK-01-07-109-025a
रथानास्थाय ते वीराः सर्वप्रहरणान्विताः ॥	KK-01-07-109-025c
प्रयान्तमथ कौरव्यमनुसस्रुरुदायुधाः ।	KK-01-07-109-026a
ततः समभवद्युद्धं तेषां तस्य च भारत ।	KK-01-07-109-026c
एकस्य च बहूनां च तुमुलं रोमहर्षणम् ॥	KK-01-07-109-026e
ते त्विषून्दशसाहस्रांस्तस्मिन्युगपदाक्षिपन् ।	KK-01-07-109-027a
अप्राप्तांश्चैव तानाशु भीष्मः सर्वांस्तथाऽन्तरा ॥	KK-01-07-109-027c
अच्छिनच्छरवर्षेण महता लोमवाहिना ।	KK-01-07-109-028a
ततस्ते पार्थिवाः सर्वे सर्वतः परिवार्य तम् ॥	KK-01-07-109-028c
ववृषुः शरवर्षेण वर्षेणेवाद्रिमम्बुदाः ।	KK-01-07-109-029a
स तं बाणमयं वर्षं शरैरावार्य सर्वतः ॥	KK-01-07-109-029c
ततः सर्वान्महीपालान्पर्यविध्यत्त्रिभिस्त्रिभिः ।	KK-01-07-109-030a
एकैकस्तु ततो भीष्मं राजन्विव्याध पञ्चभिः ॥	KK-01-07-109-030c
स च तान्प्रतिविव्याध द्वाभ्यां द्वाभ्यां पराक्रमन् ।	KK-01-07-109-031a
तद्युद्धमासीत्तुमुलं घोरं देवासुरोपमम् ॥	KK-01-07-109-031c
पश्यतां लोकवीराणां शरशक्तिसमाकुलम् ।	KK-01-07-109-032a
स धनूंषि ध्वजाग्राणि वर्माणि च शिरांसि ॥	KK-01-07-109-032c
चिच्छेद समरे भीष्मः शतशोथ सहस्रशः ।	KK-01-07-109-033a
तस्यातिपुरुषं कर्म लाघवं रथचारिणः ॥	KK-01-07-109-033c
रक्षणं चात्मनः सङ्ख्ये शत्रवोऽप्यभ्यपूजयन् ।	KK-01-07-109-034a
`अक्षतः क्षपयित्वान्यानसङ्ख्येयपराक्रमः ॥	KK-01-07-109-034c
आनिनाय स काश्यस्य सुताः सागरगासुतः ।'	KK-01-07-109-035a
तान्विनिर्जित्य तु रणे सर्वशस्त्रभृतां वरः ॥	KK-01-07-109-035c
कन्याभिः सहितः प्रायाद्भारतो भारतान्प्रति ।	KK-01-07-109-036a
ततस्तं पृष्ठतो राजञ्शाल्वराजो महारथः ॥	KK-01-07-109-036c
अभ्यगच्छदमेयात्मा भीष्मं शान्तनवं रणे ।	KK-01-07-109-037a
वारणं जघने भिन्दन्दन्ताभ्यामपरो यथा ॥	KK-01-07-109-037c
वासितामनुसम्प्राप्तो यूथपो बलिनां वरः ।	KK-01-07-109-038a
स्त्रीकामस्तिष्ठतिष्ठेति भीष्ममाह स पार्थिवः ॥	KK-01-07-109-038c
साल्वराजो महाबाहुरमर्षेण प्रचोदितः ।	KK-01-07-109-039a
ततः स पुरुषव्याघ्रो भीष्मः परबलार्दनः ॥	KK-01-07-109-039c
तद्वाक्याकुलितः क्रोधाद्विधूमोग्निरिव ज्वलन् ।	KK-01-07-109-040a
विततेषुधनुष्पाणिर्विकुञ्चितललाटभृत् ॥	KK-01-07-109-040c
क्षत्रधर्मं समास्थाय व्यपेतभयसम्भ्रमः ।	KK-01-07-109-041a
निवर्तयामास रथं साल्वं प्रति महारथः ॥	KK-01-07-109-041c
निवर्तमानं तं दृष्ट्वा राजानः सर्व एव ते ।	KK-01-07-109-042a
प्रेक्षकाः समपद्यन्त भीष्मसाल्वसमागमे ॥	KK-01-07-109-042c
तौ वृषाविव नर्दन्तौ बलिनौ वासितान्तरे ।	KK-01-07-109-043a
अन्योन्यमभिवर्तेतां बलविक्रमशालिनौ ॥	KK-01-07-109-043c
ततो भीष्मं शान्तनवं शरैः शतसहस्रशः ।	KK-01-07-109-044a
साल्वराजो नरश्रेष्ठः समवाकिरदाशुगैः ॥	KK-01-07-109-044c
पूर्वमभ्यर्दितं दृष्ट्वा भीष्मं साल्वेन ते नृपाः ।	KK-01-07-109-045a
विस्मिताः समपद्यन्त साधुसाध्विति चाब्रुवन् ॥	KK-01-07-109-045c
लाघवं तस्य ते दृष्ट्वा समरे सर्वपार्थिवाः ।	KK-01-07-109-046a
अपूजयन्त संहृष्टा वाग्भिः साल्वं नराधिपम् ॥	KK-01-07-109-046c
क्षत्रियाणां ततो वाचः श्रुत्वा परपुञ्जयः ।	KK-01-07-109-047a
क्रुद्धः शान्तनवो भीष्मस्तिष्ठतिष्ठेत्यभाषत ॥	KK-01-07-109-047c
सारथिं चाब्रवीत्क्रुद्धो याहि यत्रैष पार्थिवः ।	KK-01-07-109-048a
यावदेनं निहन्म्यद्य भुजङ्गमिव पक्षिराट् ॥	KK-01-07-109-048c
ततोऽस्त्रं वारुणं सम्यग्योजयामास कौरवः ।	KK-01-07-109-049a
तेनाश्वांश्चतुरोऽमृद्गात्साल्वराजस्य भूपते ॥	KK-01-07-109-049c
अस्त्रैरस्त्राणि संवार्य साल्वराजस्य कौरवः ।	KK-01-07-109-050a
भीष्मो नृपतिशार्दूल न्यवधीत्तस्य सारथिम् ॥	KK-01-07-109-050c
अस्त्रेण चास्याथैन्द्रेण न्यवधीत्तुरगोत्तमान् ।	KK-01-07-109-051a
कन्याहेतोर्नरश्रेष्ठ भीष्मः शान्तनवस्तदा ॥	KK-01-07-109-051c
जित्वा विसर्जयामास जीवन्तं नृपसत्तमम् ।	KK-01-07-109-052a
ततः साल्वः स्वनगरं प्रययौ भरतर्षभ ॥	KK-01-07-109-052c
स्वराज्यमन्वशाच्चैव धर्मेण नृपतिस्तदा ।	KK-01-07-109-053a
राजानो ये च तत्रासन्स्वयंवरदिदृक्षवः ॥	KK-01-07-109-053c
स्वान्येव तेऽपि राष्ट्राणि जग्मुः परपुरञ्जयाः ।	KK-01-07-109-054a
एवं विजित्य ताः कन्या भीष्मः प्रहरतां वरः ॥	KK-01-07-109-054c
प्रययौ हास्तिनपुरं यत्र राजा स कौरवः ।	KK-01-07-109-055a
विचित्रवीर्यो धर्मात्मा प्रशास्ति वसुधामिमाम् ॥	KK-01-07-109-055c
यथा पितास्य कौरव्यः शान्तनुर्नृपसत्तमः ।	KK-01-07-109-056a
सोऽचिरेणैव कालेन अत्यक्रामन्नराधिप ॥	KK-01-07-109-056c
वनानि सरितश्चैव शैलांश्च विनिधान्द्रुमान् ।	KK-01-07-109-057a
अक्षतः क्षपयित्वाऽरीन्सङ्ख्येऽसङ्ख्येयविक्रमः ॥	KK-01-07-109-057c
आनयामास काश्यस्य सुताः सागरगासुतः ।	KK-01-07-109-058a
स्नुषा इव स धर्मात्मा भगिनीरिव चानुजाः ॥	KK-01-07-109-058c
यथा दुहितश्चैव परिगृह्य ययौ कुरून् ।	KK-01-07-109-059a
आनिन्ये स महाबाहुर्भ्रातुः प्रियचिकीर्षया ॥	KK-01-07-109-059c
ताः सर्वगुणसम्पन्ना भ्राता भ्रात्रे यवीयसे ।	KK-01-07-109-060a
भीष्मो विचित्रवीर्याय प्रददौ विक्रमाहृताः ॥	KK-01-07-109-060c
एवं धर्मेण धर्मज्ञः कृत्वा कर्मातिमानुषम् ।	KK-01-07-109-061a
भ्रातुर्विचित्रवीर्यस्य विवाहायोपचक्रमे ॥	KK-01-07-109-061c
सत्यवत्या सह मिथः कृत्वा निश्चयमात्मवान् ।	KK-01-07-109-062a
विवाहं कारयिष्यन्तं भीष्मं काशिपतेः सुता ।	KK-01-07-109-062c
ज्येष्ठा तासामिदं वाक्यमब्रवीद्धसती तदा ॥	KK-01-07-109-062e
मया सौभपतिः पूर्वं मनसा हि वृतः पतिः ।	KK-01-07-109-063a
तेन चास्मि वृता पूर्वमेष कामश्च मे पितुः ॥	KK-01-07-109-063c
मया वरयितव्योऽभूत्साल्वस्तस्मिन्स्वयंवरे ।	KK-01-07-109-064a
एतद्विज्ञाय धर्मज्ञ धर्मतत्त्वं समाचर ॥	KK-01-07-109-064c
एवमुक्तस्तया भीष्मः कन्यया विप्रसंसदि ।	KK-01-07-109-065a
चिन्तामभ्यगमद्वीरो युक्तां तस्यैव कर्मणः ॥	KK-01-07-109-065c
`अन्यसक्ता त्वियं कन्या ज्येष्ठा त्वम्बा मया जिता ।	KK-01-07-109-066a
वाचा दत्ता मनोदत्ता कृतमङ्गलवाचना ॥	KK-01-07-109-066c
निर्दिष्टा तु परस्यैव सा त्याज्या परचिन्तिनी ।	KK-01-07-109-067a
इत्युक्त्वा चानुमान्यैव भ्रातरं स्ववशानुगम् ॥'	KK-01-07-109-067c
विनिश्चित्य स धर्मज्ञो ब्राह्मणैर्वेदपारगैः ।	KK-01-07-109-068a
अनुजज्ञे तदा ज्येष्ठामम्बां काशिपतेः सुताम् ॥	KK-01-07-109-068c
अम्बिकाम्बालिके भार्ये प्रादाद्भ्रात्रे यवीयसे ।	KK-01-07-109-069a
भीष्मो विचित्रवीर्याय विधिदृष्टेन कर्मणा ॥	KK-01-07-109-069c
तयोः पाणी गृहीत्वा तु रूपयौवनदर्पितः ।	KK-01-07-109-070a
विचित्रवीर्यो धर्मात्मा नाम्बामैच्छत्कथम्चन ॥	KK-01-07-109-070c
`अम्बामन्यस्य कीर्त्यन्तीमब्रवीच्चारुदर्शनाम् ।	KK-01-07-109-071a
विचित्रवीर्य उवाच ।	KK-01-07-109-071
पापस्य फलमेवैष कामोऽसाधुर्निरर्थकः ।	KK-01-07-109-071c
परतन्त्रोपभोगो मामार्य नाऽऽयोक्तुमर्हसि ॥	KK-01-07-109-071e
भीष्म उवाच ।	KK-01-07-109-072
प्रातिष्ठच्छान्तनोर्वंशस्तात यस्य त्वमन्वयः ।	KK-01-07-109-072a
अकामवृत्तो धर्मात्मन्साधु मन्ये मतं तव ॥	KK-01-07-109-072c
इत्युक्त्वाम्बां समालोक्य विधिवद्वाक्यमब्रवीत् ।	KK-01-07-109-073a
विसृष्टा ह्यसि गच्छ त्वं यथाकाममनिन्दिते ॥	KK-01-07-109-073c
नानियोज्ये समर्थोऽहं नियोक्तुं भ्रातरं प्रियम् ।	KK-01-07-109-074a
अन्यभावगतां चापि को नारीं वासयेद्गृहे ॥	KK-01-07-109-074c
अतस्त्वां न नियोक्ष्यामि अन्यकामासि गम्यताम् ।	KK-01-07-109-075a
अहमप्यूर्ध्वरेता वै निवृत्तो दारकर्मणि ॥	KK-01-07-109-075c
न सम्बन्धस्तदावाभ्यां भविता वै कथञ्चन ।	KK-01-07-109-076a
वैशम्पायन उवाच ।	KK-01-07-109-076
इत्युक्ता सा गता तत्र सखीभिः परिवारिता ॥	KK-01-07-109-076c
निर्दिष्टा हि शनै राजन्साल्वराजपुरं प्रति ।	KK-01-07-109-077a
अथाम्बा साल्वमागम्य साऽब्रवीत्प्रतिपूज्य तं ॥	KK-01-07-109-077c
पुरा निर्दिष्टभावा त्वामागतास्मि वरानन ।	KK-01-07-109-078a
देवव्रतं समुत्सृज्य सानुजं भरतर्षभम् ॥	KK-01-07-109-078c
प्रतिगृह्णीष्व भद्रं ते विधिवन्मां समुद्यताम् ॥	KK-01-07-109-079ac
वैशम्पायन उवाच ।	KK-01-07-109-080
तयैवमुक्तः साल्वोपि प्रहसन्निदमब्रवीत् ।	KK-01-07-109-080a
निर्जिताऽसीह भीष्मेण मां विनिर्जित्य राजसु ॥	KK-01-07-109-080c
अन्येन निर्जितां भद्रे विसृष्टां तेन चालयात् ।	KK-01-07-109-081a
न गृह्णामि वरारोहे तत्र चैव तु गम्यताम् ॥	KK-01-07-109-081c
वैशम्पायन उवाच ।	KK-01-07-109-082
इत्युक्ता सा समागम्य कुरुराज्यमनुत्तमम् ।	KK-01-07-109-082a
अम्बाब्रवीत्ततो भीष्मं त्वयाऽहं सहसा हृता ॥	KK-01-07-109-082c
क्षत्रधर्ममवेक्षस्व त्वं भर्ता मम धर्मतः ।	KK-01-07-109-083a
यां यः स्वयंवरे कन्यां निर्जयेच्छौर्यसम्पदा ॥	KK-01-07-109-083c
राज्ञः सर्वान्विनिर्जित्य स तामुद्वाहयेद्ध्रुवम् ।	KK-01-07-109-084a
अतस्त्वमेव भर्ता मे त्वयाऽहं निर्जिता यतः ॥	KK-01-07-109-084c
तस्माद्वहस्व मां भीष्म निर्जितां संसदि त्वया ।	KK-01-07-109-085a
ऊर्ध्वरेता ह्यहमिति प्रत्युवाच पुनःपुनः ॥	KK-01-07-109-085c
भीष्मं सा चाब्रवीदम्बा यथाजैषीस्तथा कुरु ।	KK-01-07-109-086a
एवमन्वगमद्भीष्मं षट्समाः पुष्करेक्षणा ॥	KK-01-07-109-086c
ऊर्ध्वरेतास्त्वहं भद्रे विवाहविमुखोऽभवम् ।	KK-01-07-109-087a
तमेव साल्वं गच्छ त्वं यः पुरा मनसा वृतः ॥	KK-01-07-109-087c
अन्यसक्तं किमर्थं त्वमात्मानमवदः पुरा ।	KK-01-07-109-088a
अन्यसक्तां वधूं कन्यां वासयेत्स्वगृहे न हि ॥	KK-01-07-109-088c
नाहमुद्वाहयिष्ये त्वां मम भ्रात्रे यवीयसे ।	KK-01-07-109-089a
विचित्रवीर्याय शुभे यथेष्टं गम्यतामिति ॥	KK-01-07-109-089c
भूयः साल्वं समभ्येत्य राजन्गृह्णीष्व मामिति ।	KK-01-07-109-090a
नाहं गृह्णाम्यन्यजितामिति साल्वनिराकृता ॥	KK-01-07-109-090c
ऊर्ध्वरेतास्त्वहमिति भीष्मेण च निराकृता ।	KK-01-07-109-091a
अम्बा भीष्मं पुनः साल्वं भीष्मं साल्वं पुनः पुनः ॥	KK-01-07-109-091c
गमनागमनेनैवमनैषीत्षट् समा नृप ।	KK-01-07-109-092a
अश्रुभिर्भूमिमुक्षन्ती शोचन्ती सा मनस्विनी ॥	KK-01-07-109-092c
पीनोन्नतकुचद्वन्द्वा विशालजघनेक्षणा ।	KK-01-07-109-093a
श्रोणीभरालसगमा राकाचन्द्रनिभानना ॥	KK-01-07-109-093c
वर्षत्कादम्बिनीमूर्ध्नि स्फुरन्ती चञ्चलेव सा ।	KK-01-07-109-094a
सा ततो द्वादश समा बाहुदामभितो नदीम् ।	KK-01-07-109-094c
पार्श्वे हिमवतो रम्ये तपो घोरं समाददे ॥	KK-01-07-109-094e
सङ्क्षिप्तकरणा तत्र तप आस्थाय सुव्रता ।	KK-01-07-109-095a
पादाङ्गुष्ठेन साऽतिष्ठदकम्पन्त ततः सुराः ॥	KK-01-07-109-095c
तस्यास्तत्तु तपो दृष्ट्वा सुराणां क्षोभकारकम् ।	KK-01-07-109-096a
विस्मितश्चैव हृष्टश्च तस्यानुग्रहबुद्धिमान् ॥	KK-01-07-109-096c
अनन्तसेनो भगवान्कुमारो वरदः प्रभुः ।	KK-01-07-109-097a
मानयन्राजपुत्रीं तां ददौ तस्यै शुभां स्रजम् ॥	KK-01-07-109-097c
एषा पुष्करिणी दिव्या यथावत्समुपस्थिता ।	KK-01-07-109-098a
अम्बे त्वच्छोकशमनी माला भुवि भविष्यति ॥	KK-01-07-109-098c
एतां चैव मया दत्तां मालां यो धारयिष्यति ।	KK-01-07-109-099a
सोऽस्य भीष्मस्य निधने कारणं वै भविष्यति ॥ ॥	KK-01-07-109-099c
	
	
	
	
	
	
अध्यायः 110	
	
	
अम्बोवाच ।	KK-01-07-110-001
अन्यपूर्वेति मां साल्वो नाभिनन्दति बालिशः ।	KK-01-07-110-001a
साहं धर्माच्च कामाच्च विहीना शोकधारिणी ॥	KK-01-07-110-001c
अपतिः क्षत्रियान्सर्वानाक्रन्दामि समन्ततः ।	KK-01-07-110-002a
इयं वः क्षत्रिया माला या भीष्मं निहनिष्यति ॥	KK-01-07-110-002c
अहं च भार्या तस्य स्यां यो भीष्मं घातयिष्यति ।	KK-01-07-110-003a
तस्याश्चङ्क्रम्यमाणायाः समाः पञ्च गताः पराः ॥	KK-01-07-110-003c
नाभवच्छरणं कश्चित्क्षत्रियो भीष्मजाद्भयात् ।	KK-01-07-110-004a
अगच्छत्सोमकं साऽम्बा पाञ्चालेषु यशस्विनम् ॥	KK-01-07-110-004c
सत्यसन्धं महेष्वासं सत्यधर्मपरायणम् ।	KK-01-07-110-005a
सा सभाद्वारमागम्य पाञ्चालैरभिरक्षितम् ॥	KK-01-07-110-005c
पाञ्चालराजमाक्रन्दत्प्रगृह्य सुभुजा भुजौ ।	KK-01-07-110-006a
भीष्मेण हन्यमानां मां मज्जन्तीमिव च ह्रदे ॥	KK-01-07-110-006c
यज्ञसेनाभिधावेह पाणिमालम्ब्य चोद्धर ।	KK-01-07-110-007a
तेन मे सर्वधर्माश्च रतिभोगाश्च केवलाः ॥	KK-01-07-110-007c
उभौ च लोकौ कीर्तिश्च समूलौ सफलौ हृतौ ।	KK-01-07-110-008a
क्रोशन्त्येवं न विन्दामि राजन्यं शरणं क्वचित् ॥	KK-01-07-110-008c
किं नु निःक्षत्रियो लोको यत्रानाथोऽवसीदति ।	KK-01-07-110-009a
समागम्य तु राजानो मयोक्ता राजसत्तमाः ॥	KK-01-07-110-009c
शृण्वन्तु सर्वे राजानो मयोक्तं राजसत्तमाः ।	KK-01-07-110-010a
इक्ष्वाकूणां तु ये वृद्धाः पाञ्चालानां च ये वराः ॥	KK-01-07-110-010c
त्वत्प्रसादाद्विवाहेऽस्मिन्मा धर्मो मा पराजयेत् ।	KK-01-07-110-011a
प्रसीद यज्ञसेनेह गतिर्मे भव सोमक ॥	KK-01-07-110-011c
यज्ञसेन उवाच ।	KK-01-07-110-012
जानामि त्वां बोधयामि राजपुत्रि विशेषतः ।	KK-01-07-110-012a
यथाशक्ति यथाधर्मं बलं सन्धारयाम्यहम् ॥	KK-01-07-110-012c
अन्यस्मात्पार्थिवाद्यत्ते भयं स्यात्पार्थिवात्मजे ।	KK-01-07-110-013a
तस्यापनयने हेतुं संविधातुमहं प्रभुः ॥	KK-01-07-110-013c
नहि शान्तनवस्याहं महास्त्रस्य प्रहारिणः ।	KK-01-07-110-014a
ईश्वरः क्षत्रियाणां हि बलं धर्मोऽनुवर्तते ॥	KK-01-07-110-014c
सा साधु व्रज कल्याणि न मां भीष्मो दहेद्बलात् ।	KK-01-07-110-015a
न प्रत्यगृह्णंस्ते सर्वे किमित्येव न वेद्म्यहम् ॥	KK-01-07-110-015c
न हि भीष्मादहं धर्मं शक्तो दातुं कथञ्चन ।	KK-01-07-110-016a
वैशम्पायन उवाच ।	KK-01-07-110-016
इत्युक्ता स्रजमासज्य द्वारि राज्ञो व्यपाद्रवत् ॥	KK-01-07-110-016c
व्युदस्तां सर्वलोकेषु तपसा संशितव्रताम् ।	KK-01-07-110-017a
तामन्वगच्छद्द्रुपदः सान्त्वं जल्पन्पुनः पुनः ॥	KK-01-07-110-017c
स्रजं गृहाण कल्याणि न नो वैरं प्रसञ्जय ॥	KK-01-07-110-018ac
अम्बोवाच ।	KK-01-07-110-019a
एवमेव त्वया कार्यमिति स्म प्रतिकाङ्क्षते ।	KK-01-07-110-019a
न तु तस्यान्यथा भावो दैवमेतदमानुषम् ॥	KK-01-07-110-019c
यश्चैनां स्रजमादाय स्वयं वै प्रतिमोक्षते ।	KK-01-07-110-020a
स भीष्मं समरे हन्ता मम धर्मप्रणाशनम् ॥	KK-01-07-110-020c
वैशम्पायन उवाच ।	KK-01-07-110-021
तां स्रजं द्रुपदो राजा कञ्चित्कालं ररक्ष सः ।	KK-01-07-110-021a
ततो विस्रम्भमास्थाय तूष्णीमेतामुपैक्षत ॥	KK-01-07-110-021c
तां शिखण्डिन्यबध्नात्तु बाला पितुरवज्ञया ।	KK-01-07-110-022a
तां पिता त्वत्यजच्छीघ्रं त्रस्तो भीष्मस्य किल्बिषात् ॥	KK-01-07-110-022c
इषीकं ब्राह्मणं भीता साभ्यगच्छत्तपस्विनम् ।	KK-01-07-110-023a
गङ्गाद्वारि तपस्यन्तं तुष्टिहेतोस्तपस्विनी ॥	KK-01-07-110-023c
उपचाराभितुष्टस्तामब्रवीदृषिसत्तमः ।	KK-01-07-110-024a
गङ्गाद्वारे विभजनं भविता नचिरादिव ॥	KK-01-07-110-024c
तत्र गन्धर्वराजानं तुम्बुरुं प्रियदर्शनम् ।	KK-01-07-110-025a
आराधयितुमीहस्व सम्यक्परिचरस्व तम् ॥	KK-01-07-110-025c
अहमप्यत्र साचिव्यं कर्तास्मि तव शोभने ।	KK-01-07-110-026a
तं तदाचर भद्रं ते स ते श्रेयो विधास्यति ॥	KK-01-07-110-026c
ततो विभजनं तत्र गन्धर्वाणामवर्तत ।	KK-01-07-110-027a
तत्र द्वाववशिष्येतां गन्धर्वावमितौ जसौ ॥	KK-01-07-110-027c
तयोरेकः समीक्ष्यैनां स्त्रीबुभूषुरुवाच ह ।	KK-01-07-110-028a
इदं गृह्णीष्व पुंलिङ्गं वृणे स्त्रीलिङ्गमेव ते ॥	KK-01-07-110-028c
नियमं चक्रतुस्तत्र स्त्री पुमांश्चैव तावुभौ ।	KK-01-07-110-029a
ततः पुमान्समभवच्छिखण्डी परवीरहा ॥	KK-01-07-110-029c
स्त्री भूत्वा ह्यपचक्राम स गन्धर्वो मुदान्वितः ।	KK-01-07-110-030a
लब्ध्वा तु महतीं प्रीतिं याज्ञसेनिर्महायशाः ॥	KK-01-07-110-030c
ततो बुद्बुदकं गत्वा पुनरस्त्राणि सोऽकरोत् ।	KK-01-07-110-031a
तत्र चास्त्राणि दिव्यानि कृत्वा स सुमहाद्युतिः ॥	KK-01-07-110-031c
स्वदेशमभिसम्पेदे पाञ्चालं कुरुनन्दन ।	KK-01-07-110-032a
सोऽभिवाद्य पितुः पादौ महेष्वासः कृताञ्जलिः ॥	KK-01-07-110-032c
उवाच भवता भीष्मान्न भेतव्यं कथञ्चन ॥ ॥	KK-01-07-110-033ac
	
	
	
	
	
	
	
अध्यायः 111	
	
	
वैशम्पायन उवाच ।	KK-01-07-111-001
अम्बायां निर्गतायां तु भीष्मः शान्तनवस्तदा ।	KK-01-07-111-001a
न्यायेन कारयामास राज्ञो वैवाहिकीं क्रियाम् ॥	KK-01-07-111-001c
अम्बिकाम्बालिके चैव परिणीयाग्निसन्निधौ ।	KK-01-07-111-002a
`तयोः पाणी गृहीत्वा तु कौरव्यो रूपदर्पितः ।'	KK-01-07-111-002c
विचित्रवीर्यो धर्मात्मा कामात्मा समपद्यत ॥	KK-01-07-111-002e
ते चापि बृहतीश्यामे नीलकुञ्चितमूर्धजे ।	KK-01-07-111-003a
रक्ततुङ्गनखोपेते पीनश्रोणिपयोधरे ॥	KK-01-07-111-003c
आत्मनः प्रतिरूपोऽसौ लब्धः पतिरिति स्थिते ।	KK-01-07-111-004a
विचित्रवीर्यं कल्याण्यौ पूजयामासतुः शुभे ॥	KK-01-07-111-004c
`अन्योन्यं प्रति सक्ते च एकभावे इव स्थिते ।'	KK-01-07-111-005a
स चाश्विरूपसदृशो देवतुल्यपराक्रमः ।	KK-01-07-111-005c
सर्वासामेव नारीणां चित्तप्रमथनो रहः ॥	KK-01-07-111-005e
ताभ्यां सह समाः सप्त विहरन्पृथिवीपतिः ।	KK-01-07-111-006a
विचित्रवीर्यस्तरुणो यक्ष्मणा समगृह्यत ॥	KK-01-07-111-006c
सुहृदां यतमानानामाप्तैः सह चिकित्सकैः ।	KK-01-07-111-007a
जगामास्तमिवादित्यः कौरव्यो यमसादनम् ॥	KK-01-07-111-007c
धर्मात्मा स तु गाङ्गेयः चिन्ताशोकपरायणः ।	KK-01-07-111-008a
प्रेतकार्याणि सर्वाणि तस्य सम्यगकारयत् ॥	KK-01-07-111-008c
राज्ञो विचित्रवीर्यस्य सत्यवत्या मते स्थितः ।	KK-01-07-111-009a
ऋत्विग्बिः सहितो भीष्मः सर्वैश्च कुरुपुङ्गवैः ॥	KK-01-07-111-009c
	
	
	
	
	
	
अध्यायः 112	
	
	
वैशम्पायन उवाच ।	KK-01-07-112-001
ततः सत्यवती दीना कृपणा पुत्रगृद्धिनी ।	KK-01-07-112-001a
पुत्रस्य कृत्वा कार्याणि स्नुषाभ्यां सह भारत ॥	KK-01-07-112-001c
समाश्वास्य स्नुषे ते च भर्तृशोकनिपीडिते ।	KK-01-07-112-002a
धर्मं च पितृवंशं च मातृवंशं च भामिनी ।	KK-01-07-112-002c
प्रसमीक्ष्य महाभागा गाङ्गेयं वाक्यमब्रवीत् ॥	KK-01-07-112-002e
`दुःखार्दिता तु सा देवी मज्जन्ती शोकसागरे ।	KK-01-07-112-003a
शन्तनोर्धर्मनित्यस्य कौरव्यस्य यशस्विनः ।'	KK-01-07-112-003c
त्वयि पिण्डश्च कीर्तिश्च सन्तानश्च प्रतिष्ठितः ॥	KK-01-07-112-003e
`भ्राता विचित्रवीर्यस्ते भूतानामन्तमेयिवान् ।'	KK-01-07-112-004a
यथाकर्म शुभं कृत्वा स्वर्गोपगमनं ध्रुवम् ।	KK-01-07-112-004c
यथा चायुर्ध्रुवं सत्ये त्वयि धर्मस्तथा ध्रुवः ॥	KK-01-07-112-004e
वेत्थ धर्मांश्च धर्मज्ञ समासेनेतरेण च ।	KK-01-07-112-005a
विविधास्त्वं श्रुतीर्वेत्थ वेदाङ्गानि च सर्वशः ॥	KK-01-07-112-005c
व्यवस्थानं च ते धर्मे कुलाचारं च लक्षये ।	KK-01-07-112-006a
प्रतिपत्तिं च कृच्छ्रेषु शुक्राङ्गिरसयोरिव ॥	KK-01-07-112-006c
तस्मात्सुभृशमाश्वस्य त्वयि धर्मभृतां वर ।	KK-01-07-112-007a
कार्ये त्वां विनियोक्ष्यामि तच्छ्रुत्वा कर्तुमर्हसि ॥	KK-01-07-112-007c
मम पुत्रस्तव भ्राता वीर्यवान्सुप्रियश्च ते ।	KK-01-07-112-008a
बाल एव गतः स्वर्गमपुत्रः पुरुषर्षभ ॥	KK-01-07-112-008c
इमे महिष्यौ भ्रातुस्ते काशिराजसुते शुभे ।	KK-01-07-112-009a
रूपयौवनसम्पन्ने पुत्रकामे च भारत ॥	KK-01-07-112-009c
तयोरुत्पादयापत्यं सन्तानाय कुलस्य नः ।	KK-01-07-112-010a
मन्नियोगान्महाबाहो धर्मं कर्तुमिहार्हसि ॥	KK-01-07-112-010c
राज्ये चैवाभिषिच्यस्व भारताननुशाधि च ।	KK-01-07-112-011a
दारांश्च कुरु धर्मेण मा निमज्जीः पितामहान् ॥	KK-01-07-112-011c
वैशम्पायन उवाच ।	KK-01-07-112-012
तथोच्यमानो मात्रा स सुहृद्भिश्च परन्तपः ।	KK-01-07-112-012a
इत्युवाचाथ धर्मात्मा धर्म्यमेवोत्तरं वचः ॥	KK-01-07-112-012c
असंशयं परो धर्मस्त्वया मातरुदाहृतः ।	KK-01-07-112-013a
त्वमपत्यं प्रति च मे प्रतिज्ञां वेत्थ वै परां ॥	KK-01-07-112-013c
जानासि च यथावृत्तं शुल्कहेतोस्त्वदन्तरे ।	KK-01-07-112-014a
स सत्यवति सत्यं ते प्रतिजानाम्यहं पुनः ॥	KK-01-07-112-014c
परित्यजेयं त्रैलोक्यं राज्यं देवेषु वा पुनः ।	KK-01-07-112-015a
यद्वाऽप्यधिकमेताभ्यां न तु सत्यं कथञ्चन ॥	KK-01-07-112-015c
त्यजेच्च पृथिवी गन्धमापश्च रसमात्मनः ।	KK-01-07-112-016a
ज्योतिस्तथा त्यजेद्रूपं वायुः स्पर्शगुणं त्यजेत् ॥	KK-01-07-112-016c
प्रभां समुत्सृजेदर्को धूमकेतुस्तथोष्मताम् ।	KK-01-07-112-017a
त्यजेच्छब्दं तथाऽऽकाशं सोमः शीतांशुतां त्यजेत् ॥	KK-01-07-112-017c
विक्रमं वृत्रहा जह्याद्धर्मं जह्याच्च धर्मराट् ।	KK-01-07-112-018a
न त्वहं सत्यमुत्स्रष्टुं व्यवसेयं कथञ्चन ॥	KK-01-07-112-018c
`तन्न जात्वन्यथा कुर्यां लोकानामपि सङ्क्षये ।	KK-01-07-112-019a
अमरत्वस्य वा हेतोस्त्रैलोक्यस्य धनस्य च ॥'	KK-01-07-112-019c
एवमुक्ता तु पुत्रेण भूरिद्रविणतेजसा ।	KK-01-07-112-020a
माता सत्यवती भीष्ममुवाच तदनन्तरम् ॥	KK-01-07-112-020c
जानामि ते स्थितिं सत्ये परां सत्यपराक्रम ।	KK-01-07-112-021a
इच्छन्सृजेथास्त्रींल्लोकानन्यांस्त्वं स्वेन तेजसा ॥	KK-01-07-112-021c
जानामि चैवं सत्यं तन्मदर्थे यच्च भाषितम् ।	KK-01-07-112-022a
आपद्धर्मं त्वमावेक्ष्य वह पैतामहीं धुरम् ॥	KK-01-07-112-022c
यथा ते कुलतन्तुश्च धर्मश्च न पराभवेत् ।	KK-01-07-112-023a
सुहृदश्च प्रहृष्येरंस्तथा कुरु परन्तप ॥	KK-01-07-112-023c
`आत्मनश्च हितं तात प्रियं च मम भारत ।'	KK-01-07-112-024a
लालप्यमानां तामेवं कृपणां पुत्रगृद्धिनीम् ।	KK-01-07-112-024c
धर्मादपेतं ब्रुवतीं भीष्मो भूयोऽब्रवीदिदम् ॥	KK-01-07-112-024e
राज्ञि धर्मानवेक्षस्व मा नः सर्वान्व्यनीनशः ।	KK-01-07-112-025a
सत्याच्च्युतिः क्षत्रियस्य न धर्मेषु प्रशस्यते ॥	KK-01-07-112-025c
शान्तनोरपि सन्तानं यथा स्यादक्षयं भुवि ।	KK-01-07-112-026a
तत्ते धर्मं प्रवक्ष्यामि क्षात्रं राज्ञि सनातनम् ॥	KK-01-07-112-026c
श्रुत्वा तं प्रतिपद्यस्व प्राज्ञैः सह पुरोहितैः ।	KK-01-07-112-027a
आपद्धर्मार्थकुशलैर्लोकतन्त्रमवेक्ष्य च ॥ ॥	KK-01-07-112-027c
	
	
	
	
	
	
अध्यायः 113	
	
	
भीष्म उवाच ।	KK-01-07-113-001
जामदग्न्येन रामेण पितुर्वधममृष्यता ।	KK-01-07-113-001a
राजा परशुना पूर्वं हैहयाधिपतिर्हतः ॥	KK-01-07-113-001c
शतानि दशबाहूनां निकृत्तान्यर्जुनस्य वै ।	KK-01-07-113-002a
लोकस्याचरितो धर्मस्तेनाति किल दुश्चरः ॥	KK-01-07-113-002c
पुनश्च धनुरादाय महास्त्राणि प्रमुञ्चता ।	KK-01-07-113-003a
निर्दग्धं क्षत्रमसकृद्रथेन जयता महीम् ॥	KK-01-07-113-003c
एवमुच्चावचैरस्त्रैर्भार्गवेण महात्मना ।	KK-01-07-113-004a
त्रिःसप्तकृत्वः पृथिवी कृता निःक्षत्रिया पुरा ॥	KK-01-07-113-004c
एवं निःक्षत्रिये लोके कृते तेन महर्षिणा ।	KK-01-07-113-005a
ततः सम्भूय सर्वाभिः क्षत्रियाभिः समन्ततः ॥	KK-01-07-113-005c
उत्पादितान्यपत्यानि ब्राह्मणैर्वेदपारगैः ।	KK-01-07-113-006a
पाणिग्राहस्य तनय इति वेदेषु निश्चितम् ॥	KK-01-07-113-006c
धर्मं मनसि संस्थाप्य ब्राह्मणांस्ताः समभ्ययुः ।	KK-01-07-113-007a
लोकेऽप्याचरितो दृष्टः क्षत्रियाणां पुनर्भवः ॥	KK-01-07-113-007c
ततः पुनः समुदितं क्षत्रं समभवत्तदा ।	KK-01-07-113-008a
इमं चैवात्र वक्ष्येऽहमितिहासं पुरातनम् ॥	KK-01-07-113-008c
अथोचथ्य इति ख्यात आसीद्धीमानृषिः पुरा ।	KK-01-07-113-009a
ममता नाम तस्यासीद्भार्या परमसम्मता ॥	KK-01-07-113-009c
उचथ्यस्य यवीयांस्तु पुरोधास्त्रिदिवौकसाम् ।	KK-01-07-113-010a
बृहस्पतिर्बृहत्तेजा ममतामन्वपद्यत ॥	KK-01-07-113-010c
उवाच ममता तं तु देवरं वदतां वरम् ।	KK-01-07-113-011a
अन्तर्वत्नी त्वहं भ्रात्रा ज्येष्ठेनारम्यतामिति ॥	KK-01-07-113-011c
अयं च मे महाभाग कुक्षावेव बृहस्पते ।	KK-01-07-113-012a
औचथ्यो वेदमत्रापि षडङ्गं प्रत्यधीयत ॥	KK-01-07-113-012c
अमोघरेतास्त्वं चापि द्वयोर्नास्त्यत्र सम्भवः ।	KK-01-07-113-013a
तस्मादेवं गते त्वद्य उपारमितुमर्हसि ॥	KK-01-07-113-013c
वैशम्पायन उवाच ।	KK-01-07-113-014
एवमुक्तस्तदा सम्यक् बृहस्पतिरुदारधीः ।	KK-01-07-113-014a
कामात्मानं तदात्मानं न शशाक नियच्छितुम् ॥	KK-01-07-113-014c
स बभूव ततः कामी तया सार्धमकामया ।	KK-01-07-113-015a
उत्सृजन्तं तु तं रेतः स गर्भस्थोऽभ्यभाषत ॥	KK-01-07-113-015c
भोस्तात मा गमः कामं द्वयोर्नास्तीह सम्भवः ।	KK-01-07-113-016a
अल्पावकाशो भगवन्पूर्वं चाहमिहागतः ॥	KK-01-07-113-016c
अमोघरेताश्च भवान्न पीडां कर्तुमर्हति ।	KK-01-07-113-017a
अश्रुत्वैव तु तद्वाक्यं गर्भस्थस्य बृहस्पतिः ॥	KK-01-07-113-017c
जगाम मैथुनायैव ममतां चारुलोचनाम् ।	KK-01-07-113-018a
शुक्रोत्सर्गं ततो बुद्ध्वा तस्या गर्भगतो मुनिः ॥	KK-01-07-113-018c
पद्भ्यामारोधयन्मार्गं शुक्रस्य च बृहस्पतेः ।	KK-01-07-113-019a
स्थानमप्राप्तमथ तच्छुक्रं प्रतिहतं तदा ॥	KK-01-07-113-019c
पपात सहसा भूमौ ततः क्रुद्धो बृहस्पतिः ।	KK-01-07-113-020a
तं दृष्ट्वा पतितं शुक्रं शशाप स रुषान्वितः ॥	KK-01-07-113-020c
उचथ्यपुत्रं गर्भस्थं निर्भर्त्स्य भगवानृषिः ।	KK-01-07-113-021a
यन्मां त्वमीदृशे काले सर्वभूतेप्सिते सति ॥	KK-01-07-113-021c
एवमात्थ वचस्तस्मात्तमो दीर्घं प्रवेक्ष्यसि ।	KK-01-07-113-022a
स वै दीर्घतमा नाम शापादृषिरजायत ॥	KK-01-07-113-022c
बृहस्पतेर्बृहत्कीर्तेर्बृहस्पतिरिवौजसा ।	KK-01-07-113-023a
जात्यन्धो वेदवित्प्राज्ञः पत्नीं लेभे स विद्यया ॥	KK-01-07-113-023c
तरुणीं रुपसम्पन्नां प्रद्वेषीं नाम ब्राह्मणीम् ।	KK-01-07-113-024a
स पुत्राञ्जनयामास गौतमादीन्महायशाः ॥	KK-01-07-113-024c
ऋषेरुचथ्यस्य तदा सन्तानकुलवृद्धये ।	KK-01-07-113-025a
धर्मात्मा च महात्मा च वेदवेदाङ्गपारगः ॥	KK-01-07-113-025c
गोधर्मं सौरभेयाच्च सोऽधीत्य निखिलं मुनिः ।	KK-01-07-113-026a
प्रावर्तत तदा कर्तुं श्रद्धावांस्तमशङ्कया ॥	KK-01-07-113-026c
ततो वितथमर्यादं तं दृष्ट्वा मुनिसत्तमाः ।	KK-01-07-113-027a
क्रुद्धा मोहाभिभूतास्ते सर्वे तत्राश्रमौकसः ॥	KK-01-07-113-027c
अहोऽयं भिन्नमर्यादो नाश्रमे वस्तुमर्हति ।	KK-01-07-113-028a
तस्मादेनं वयं सर्वे पापात्मानं त्यजामहे ॥	KK-01-07-113-028c
इत्यन्योन्यं समाभाष्य ते दीर्घतमसं मुनिम् ।	KK-01-07-113-029a
पुत्रलाभाच्च सा पत्नी न तुतोष पतिं तदा ॥	KK-01-07-113-029c
प्रद्विषन्तीं पतिर्भार्यां किं मां द्वेक्षीति चाब्रवीत् ।	KK-01-07-113-030a
प्रद्वेष्युवाच ।	KK-01-07-113-030
भार्याया भरणाद्भर्ता पालनाच्च पतिः स्मृतः ॥	KK-01-07-113-030c
अहं त्वद्भरणाशक्ता जात्यन्धं ससुतं तदा ।	KK-01-07-113-031a
नित्यकालं श्रमेणार्ता न भरेयं महातपः ॥	KK-01-07-113-031c
भीष्म उवाच ।	KK-01-07-113-032
तस्मास्तद्वचनं श्रुत्वा ऋषिः कोपसमन्वितः ।	KK-01-07-113-032a
प्रत्युवाच ततः पत्नीं प्रद्वेषीं ससुतां तदा ॥	KK-01-07-113-032c
नीयतां क्षत्रियकुले धनार्थश्च भविष्यति ।	KK-01-07-113-033a
प्रद्वेष्युवाच ।	KK-01-07-113-033
त्वया दत्तं धनं विप्र नेच्छेयं दुःखकारणम् ॥	KK-01-07-113-033c
यथेष्टं कुरु विप्रेन्द्र न भेरयं पुरा यथा ।	KK-01-07-113-034a
दीर्घतमा उवाच ।	KK-01-07-113-034
अद्यप्रभृति मर्यादा मया लोके प्रतिष्ठिता ॥	KK-01-07-113-034c
एक एव पतिर्नार्या यावज्जीवं परायणम् ।	KK-01-07-113-035a
मृते जीवति वा तस्मिन्नापरं प्राप्नुयान्नरम् ॥	KK-01-07-113-035c
अभिगम्य परं नारी पतिष्यति न संशयः ।	KK-01-07-113-036a
अपतीनां तु नारीणामद्यप्रभृति पातकम् ॥	KK-01-07-113-036c
यद्यस्ति चेद्धनं सर्वं वृथाभोगा भवन्तु ताः ।	KK-01-07-113-037a
अकीर्तिः परिवादाश्च नित्यं तासां भवन्तु वै ॥	KK-01-07-113-037c
इति तद्वचनं श्रुत्वा ब्राह्मणी भृशकोपिता ।	KK-01-07-113-038a
गङ्गायां नीयतामेष पुत्रा इत्येवमब्रवीत् ॥	KK-01-07-113-038c
लोभमोहाभिभूतास्ते पुत्रास्तं गौतमादयः ।	KK-01-07-113-039a
वद्ध्वोडुपे परिक्षिप्य गङ्गायां समवासृजन् ॥	KK-01-07-113-039c
कस्मादन्धश्च वृद्धश्च भर्तव्योऽयमिति स्म ते ।	KK-01-07-113-040a
चिन्तयित्वा ततः क्रूराः प्रतिजग्मुरथो गृहान् ॥	KK-01-07-113-040c
सोऽनुस्रोतस्तदा विप्रः प्लवमानो यदृच्छया ।	KK-01-07-113-041a
जगाम सुबहून्देशानन्धस्तेनोडुपेन ह ॥	KK-01-07-113-041c
तं तु राजा बलिर्नाम सर्वधर्मविदां वरः ।	KK-01-07-113-042a
अपश्यन्मज्जनगतः स्रोतसाऽभ्याशमागतम् ॥	KK-01-07-113-042c
जग्राह चैनं धर्मात्मा बलिः सत्यपराक्रमः ।	KK-01-07-113-043a
ज्ञात्वा चैवं स वव्रेऽथ पुत्रार्थे भरतर्षभ ॥	KK-01-07-113-043c
`तं पूजयित्वा राजर्षिर्विश्रान्तं मुनिमब्रवीत् ।'	KK-01-07-113-044a
सन्तानार्थं महाभाग भार्यासु मम मानद ।	KK-01-07-113-044c
पुत्रान्धर्मार्थकुशलानुत्पादयितुमर्हसि ॥	KK-01-07-113-044e
भीष्म उवाच ।	KK-01-07-113-045
एवमुक्तः स तेजस्वी तं तथेत्युक्तवानृषिः ।	KK-01-07-113-045a
तस्मै स राजा स्वां भार्यां सुदेष्णां प्राहिणोत्तदा ॥	KK-01-07-113-045c
अन्धं वृद्धं च तं मत्वा न सा देवी जगाम ह ।	KK-01-07-113-046a
स्वां तु धात्रेयिकां तस्मै वृद्धाय प्राहिणोत्तदा ॥	KK-01-07-113-046c
तस्यां काक्षीवदादीन्स शूद्रयोनावृषिस्तदा ।	KK-01-07-113-047a
जनयामास धर्मात्मा पुत्रानेकादशैव तु ॥	KK-01-07-113-047c
काक्षीवदादीन्पुत्रांस्तान्दृष्ट्वा सर्वानधीयतः ।	KK-01-07-113-048a
उवाच तमृषिं राजा ममेम इति भारत ॥	KK-01-07-113-048c
नेत्युवाच महर्षिस्तं ममेम इति चाब्रवीत् ।	KK-01-07-113-049a
शूद्रयोनौ मया हीमे जाताः काक्षीवदादयः ॥	KK-01-07-113-049c
अन्धं वृद्धं च मां दृष्ट्वा सुदेष्णा महिषी तव ।	KK-01-07-113-050a
अवमन्य ददौ मूढा शूद्रां धात्रेयिकां मम ॥	KK-01-07-113-050c
भीष्म उवाच ।	KK-01-07-113-051
ततः प्रसादयामास पुनस्तमृषिसत्तमम् ।	KK-01-07-113-051a
बलिः सुदेष्णां स्वां भार्यां तस्मै स प्राहिणोत्पुनः ॥	KK-01-07-113-051c
तां स दीर्घतमाङ्गेषु स्पृष्ट्वा देवीमथाब्रवीत् ।	KK-01-07-113-052a
भविष्यन्ति कुमारास्ते तेजसाऽऽदित्यवर्चसः ॥	KK-01-07-113-052c
अङ्गो वङ्गः कलिङ्गश्च पुण्ड्रः सुह्मश्च ते सुताः ।	KK-01-07-113-053a
तेषां देशाः समाख्याताः स्वनामकथिता भुवि ॥	KK-01-07-113-053c
अङ्गस्याङ्गोऽभवद्देशो वङ्गो वङ्गस्य च स्मृतः ।	KK-01-07-113-054a
कलिङ्गविषयश्चैव कलिङ्गस्य च स स्मृतः ॥	KK-01-07-113-054c
पुण्ड्रस्य पुण्ड्राः प्रख्याताः सुह्माः सुह्मस्य च स्मृताः ।	KK-01-07-113-055a
एवं बलेः पुरा वंशः प्रख्यातो वै महर्षिजः ॥	KK-01-07-113-055c
एवमन्ये महेष्वासा ब्राह्मणैः क्षत्रिया भुवि ।	KK-01-07-113-056a
जाताः परमधर्मज्ञा वीर्यवन्तो महाबलाः ।	KK-01-07-113-056c
एतच्छ्रुत्वा त्वमप्यत्र मातः कुरु यथेप्सितम् ॥ ॥	KK-01-07-113-056e
	
	
	
	
	
	
अध्यायः 114	
	
	
भीष्म उवाच ।	KK-01-07-114-001
पुनर्भरतवंशस्य हेतुं सन्तानवृद्धये ।	KK-01-07-114-001a
वक्ष्यामि नियतं मातस्तन्मे निगदतः शृणु ॥	KK-01-07-114-001c
ब्राह्मणो गुणवान्कश्चिद्धनेनोपनिमन्त्र्यताम् ।	KK-01-07-114-002a
विचित्रवीर्यक्षेत्रेषु यः समुत्पादयेत्प्रजाः ॥	KK-01-07-114-002c
`वैशम्पायन उवाच ।	KK-01-07-114-003
भीष्मस्य तु वचः श्रुत्वा धर्महेत्वर्थसंहितम् ।	KK-01-07-114-003a
माता सत्यवती भीष्मं पुनरेवाभ्यभाषत ॥	KK-01-07-114-003c
औचथ्यमधिकृत्येदमङ्गं च यदुदाहृतम् ।	KK-01-07-114-004a
पौराणी श्रुतिरित्येषा प्राप्तकालमिदं कुरु ॥	KK-01-07-114-004c
त्वं हि पुत्र कुलस्यास्य ज्येष्ठः श्रेष्ठश्च भारत ।	KK-01-07-114-005a
यथा च ते पितुर्वाक्यं मम कार्यं तथाऽनघ ॥	KK-01-07-114-005c
मम पुत्रस्तव भ्राता यवीयान्सुप्रियश्च ते ।	KK-01-07-114-006a
बाल एव गतः स्वर्गं भारतो भरतर्षभ ॥	KK-01-07-114-006c
इमे महिष्यौ तस्येह काशिराजसुते उभे ।	KK-01-07-114-007a
रूपयौवनसम्पन्ने पुत्रकामे च भारत ॥	KK-01-07-114-007c
धर्म्यमेतत्परं ज्ञात्वा सन्तानाय कुलस्य च ।	KK-01-07-114-008a
आभ्यां मम नियोगात्तु धर्मं चरितुमर्हसि ॥	KK-01-07-114-008c
भीष्म उवाच ।	KK-01-07-114-009
असंशयं परो धर्मस्त्वयाः मातः प्रकीर्तितः ।	KK-01-07-114-009a
त्वमप्येतां प्रतिज्ञां तु वेत्थ या मयि वर्तते ॥	KK-01-07-114-009c
अमरत्वस्य वा हेतोस्त्रैलोक्यसदनस्य वा ।	KK-01-07-114-010a
उत्सृजेयमहं प्राणान्न तु सत्यं कथञ्चन ॥	KK-01-07-114-010c
सत्यवत्युवाच ।	KK-01-07-114-011
जानामि त्वयि धर्मज्ञ सत्यं सत्यपराक्रम ।	KK-01-07-114-011a
इच्छंस्त्वमिह लोकांस्त्रीन्सृजेरन्यानरिन्दम ॥	KK-01-07-114-011c
यथा तु नः कुलं चैव धर्मश्च न पराभवेत् ।	KK-01-07-114-012a
सुहृदश्च प्रहृष्टाः स्युस्तथा त्वं कर्तुमर्हसि ॥	KK-01-07-114-012c
भीष्म उवाच ।	KK-01-07-114-013
त्वमेव कुलवृद्धासि गौरवं तु परं त्वयि ।	KK-01-07-114-013a
सोपायं कुलसन्ताने वक्तुमर्हसि नः परम् ॥	KK-01-07-114-013c
स्त्रियो हि परमं गुह्यं धारयन्ति सदा कुले ।	KK-01-07-114-014a
पुरुषांश्चैव मायाभिर्बह्वीभिरुपगृह्णते ॥	KK-01-07-114-014c
सा सत्यवति सम्पश्य धर्मं सत्यपरायणे ।	KK-01-07-114-015a
यथा न जह्यां सत्यं च न सीदेच्च कुलं हि नः ॥'	KK-01-07-114-015c
वैशम्पायन उवाच ।	KK-01-07-114-016
ततः सत्यवती भीष्मं वाचा संसज्जमानया ।	KK-01-07-114-016a
विहसन्तीव सव्रीडमिदं वचनमब्रवीत् ॥	KK-01-07-114-016c
सत्यमेतन्महाबाहो यथा वदसि भारत ।	KK-01-07-114-017a
विश्वासात्ते प्रवक्ष्यामि सन्तानाय कुलस्य नः ॥	KK-01-07-114-017c
न ते शक्यमनाख्यातुमापद्धर्मं तथाविधम् ।	KK-01-07-114-018a
त्वमेव नः कुले धर्मस्त्वं सत्यं त्वं परा गतिः ॥	KK-01-07-114-018c
`यत्त्वं वक्ष्यसि तत्कार्यमस्माभिरिति मे मतिः ।'	KK-01-07-114-019a
तस्मान्निशम्य सत्यं मे कुरुष्व यदनन्तरम् ।	KK-01-07-114-019c
`शृणु भीष्म वचो मह्यं धर्मार्थसहितं हितम् ॥	KK-01-07-114-019e
न च विस्रम्भकथितं भवान्सूचितुमर्हति ।	KK-01-07-114-020a
यस्तु राजा वसुर्नाम श्रुतस्ते भरतर्षभ ॥	KK-01-07-114-020c
तस्य शुक्लादहं मत्स्या धृता कुक्षौ पुरा किल ।	KK-01-07-114-021a
मातरं मे जलाद्धृत्वा दाशः परमधर्मवित् ॥	KK-01-07-114-021c
मां तु स्वगृहमानीय दुहितृत्वेऽभ्यकल्पयत् ।	KK-01-07-114-022a
धर्मयुक्तः स धर्मेण पिता चासीत्ततो मम ॥'	KK-01-07-114-022c
धर्मयुक्तस्य धर्मार्थं पितुरासीत्तरी मम ।	KK-01-07-114-023a
सा कदाचिदहं तत्र गता प्रथमयौवनम् ॥	KK-01-07-114-023c
अथ धर्मविदां श्रेष्ठः परमर्षिः पराशरः ।	KK-01-07-114-024a
आजगाम तरीं धीमांस्तरिष्यन्यमुनां नदीम् ॥	KK-01-07-114-024c
स तार्यमाणो यमुनां मामुपेत्याब्रवीत्तदा ।	KK-01-07-114-025a
सान्त्वपूर्वं मुनिश्रेष्ठः कामार्तो मधुरं वचः ।	KK-01-07-114-025c
उक्त्वा जन्म कुलं मह्यं नासि दाशसुतेति च ॥	KK-01-07-114-025e
तमहं शापभीता च पितुर्भीता च भारत ।	KK-01-07-114-026a
वरैरसुलभैरुक्ता न प्रत्याख्यातुमुत्सहे ॥	KK-01-07-114-026c
`प्रेक्ष्य तांस्तु महाभागान्पारावारे ऋषीन्स्थितान् ।	KK-01-07-114-027a
यमुनातीरविन्यस्तान्प्रदीप्तानिव पावकान् ॥	KK-01-07-114-027c
पुरस्तादरुणश्चैव तरुणः सम्प्रकाशते ।	KK-01-07-114-028a
येनैषा ताम्रवस्त्रेव द्यौः कृता प्रविजृम्भिता ॥	KK-01-07-114-028c
उक्तमात्रो मया तत्र नीहारमसृजत्प्रभुः ।	KK-01-07-114-029a
पराशरः सत्यधृतिर्द्वीपे च यमुनाम्भसि ॥'	KK-01-07-114-029c
अभिभूय स मां बालां तेजसा वशमानयत् ।	KK-01-07-114-030a
तमसा लोकमावृत्य नौगतामेव भारत ॥	KK-01-07-114-030c
मत्स्यगन्धो महानासीत्पुरा मम जुगुप्सितः ।	KK-01-07-114-031a
तमपास्य शुभं गन्धमिमं प्रादात्स मे मुनिः ॥	KK-01-07-114-031c
ततो मामाह स मुनिर्गर्भमुत्सृज्य मामकम् ।	KK-01-07-114-032a
द्वीपेऽस्या एव सरितः कन्यैव त्वं भविष्यसि ॥	KK-01-07-114-032c
कन्यात्वं च ददौ प्रीतः पुनर्विद्वांस्तपोधनः ।	KK-01-07-114-033a
तस्य वीर्यमहं दृष्ट्वा तथा युक्तं महात्मनः ॥	KK-01-07-114-033c
विस्मिता व्यथिता चैव प्रादामात्मानमेव च ।	KK-01-07-114-034a
ततस्तदा महात्मा स कन्यायां मयि भारत ।	KK-01-07-114-034c
प्रहृष्टोऽजनयत्पुत्रं द्वीप एव पराशरः ॥'	KK-01-07-114-034e
पाराशर्यो महायोगी स बभूव महानृषिः ।	KK-01-07-114-035a
कन्यापुत्रो मम पुरा द्वैपायन इति श्रुतः ॥	KK-01-07-114-035c
यो व्यस्य वेदांश्चतुरस्तपसा भगवानृषिः ।	KK-01-07-114-036a
लोके व्यासत्वमापेदे कार्ष्ण्यात्कृष्णत्वमेव च ॥	KK-01-07-114-036c
सत्यवादी शमपरस्तपस्वी दग्धकिल्बिषः ।	KK-01-07-114-037a
सद्योत्पन्नः स तु महान्सह पित्रा ततो गतः ॥	KK-01-07-114-037c
स नियुक्तो मया व्यक्तं त्वया चाप्रतिमद्युतिः ।	KK-01-07-114-038a
भ्रातुः क्षेत्रेषु कल्याणमपत्यं जनयिष्यति ॥	KK-01-07-114-038c
स हि मामुक्तवांस्तत्र स्मरेः कृच्छ्रेषु मामिति ।	KK-01-07-114-039a
तं स्मरिष्ये महाबाहो यदि भीष्म त्वमिच्छसि ॥	KK-01-07-114-039c
तव ह्यनुमते भीष्म नियतं स महातपाः ।	KK-01-07-114-040a
विचित्रवीर्यक्षेत्रेषु पुत्रानुत्पादयिष्यति ॥	KK-01-07-114-040c
वैशम्पायन उवाच ।	KK-01-07-114-041
महर्षेः कीर्तने तस्य भीष्मः प्राञ्जलिरब्रवीत् ।	KK-01-07-114-041a
`देशकालौ च जानासि क्रियतामर्थसिद्धये ।'	KK-01-07-114-041c
धर्ममर्थं च कामं च त्रीनेतान्योनुपश्यति ॥	KK-01-07-114-041e
अर्थमर्थानुबन्धं च धर्मं धर्मानुबन्धनम् ।	KK-01-07-114-042a
कामं कामानुबन्धं च विपरीतान्पृथक्पृथक् ॥	KK-01-07-114-042c
यो विचिन्त्य धिया धीरो व्यवस्यति स बुद्धिमान् ।	KK-01-07-114-043a
तदिदं धर्मयुक्तं च हितं चैव कुलस्य नः ॥	KK-01-07-114-043c
उक्तं भवत्या यच्छ्रेयस्तन्मह्यं रोचते भृशम् ।	KK-01-07-114-044a
वैशम्पायन उवाच ।	KK-01-07-114-044
ततस्तस्मिन्प्रतिज्ञाते भीष्मेण कुरुनन्दन ॥	KK-01-07-114-044c
कृष्णद्वैपायनं काली चिन्तयामास वै मुनिम् ।	KK-01-07-114-045a
स वेदान्विब्रुवन्धीमान्मातुर्विज्ञाय चिन्तितम् ॥	KK-01-07-114-045c
प्रादुर्बभूवाविदितः क्षणेन कुरुनन्दन ।	KK-01-07-114-046a
तस्मै पूजां ततः कृत्वा सुताय विधिपूर्वकम् ॥	KK-01-07-114-046c
परिष्वज्य च बाहुभ्यां प्रस्रवैरभ्यषिञ्चत ।	KK-01-07-114-047a
मुमोच बाष्पं दाशेयी पुत्रं दृष्ट्वा चिरस्य तु ॥	KK-01-07-114-047c
तामद्भिः परिषिच्यार्तां महर्षिरभिवाद्य च ।	KK-01-07-114-048a
मातरं पूर्वजः पुत्रो व्यासो वचनमब्रवीत् ॥	KK-01-07-114-048c
भवत्या यदभिप्रेतं तदहं कर्तुमागतः ।	KK-01-07-114-049a
शाधि मां धर्मतत्त्वज्ञे करवाणि प्रियं तव ॥	KK-01-07-114-049c
तस्मै पूजां ततोऽकार्षीत्पुरोधाः परमर्षये ।	KK-01-07-114-050a
स च तां प्रतिजग्राह विधिमन्मन्त्रपूर्वकम् ॥	KK-01-07-114-050c
पूजितो मन्त्रपूर्वं तु विधिवत्प्रीतिमाप सः ।	KK-01-07-114-051a
तमासनगतं माता पृष्ट्वा कुशलमव्ययम् ॥	KK-01-07-114-051c
सत्यवत्यथ वीक्ष्यैनमुवाचेदमनन्तरम् ।	KK-01-07-114-052a
मातापित्रोः प्रजायन्ते पुत्राः साधारणाः कवे ॥	KK-01-07-114-052c
तेषां पिता यथा स्वीमी तथा माता न संशयः ।	KK-01-07-114-053a
विधानविहितः स त्वं यथा मे प्रथमः सुतः ॥	KK-01-07-114-053c
विचित्रवीर्यो ब्रह्मर्षे तथा मेऽवरजः सुतः ।	KK-01-07-114-054a
यथैव पितृतो भीष्मस्तथा त्वमपि मातृतः ॥	KK-01-07-114-054c
भ्राता विचित्रवीर्यस्य यथा वा पुत्र मन्यसे ।	KK-01-07-114-055a
अयं शान्तनवः सत्यं पालयन्सत्यविक्रमः ॥	KK-01-07-114-055c
बुद्धिं न कुरुतेऽपत्ये तथा राज्याऽनुशासने ।	KK-01-07-114-056a
स त्वं व्यपेक्षया भ्रातुः सन्तानाय कुलस्य च ॥	KK-01-07-114-056c
भीष्मस्य चास्य वचनान्नियोगाच्च ममानघ ।	KK-01-07-114-057a
अनुक्रोशाच्च भूतानां सर्वेषां रक्षणाय च ॥	KK-01-07-114-057c
आनृशंस्याच्च यद्ब्रूयां तच्छ्रुत्वा कर्तुमर्हसि ।	KK-01-07-114-058a
यवीयसस्तव भ्रातुर्भार्ये सुरसुतोपमे ॥	KK-01-07-114-058c
रूपयौवनसम्पन्ने पुत्रकामे च धर्मतः ।	KK-01-07-114-059a
तयोरुत्पादयापत्यं समर्थो ह्यसि पुत्रक ॥	KK-01-07-114-059c
अनुरूपं कुलस्यास्य सन्तत्याः प्रसवस्य च ।	KK-01-07-114-060a
व्यास उवाच ।	KK-01-07-114-060
वेत्थ धर्मं सत्यवति परं चापरमेव च ॥	KK-01-07-114-060c
तथा तव महाप्राज्ञे धर्मे प्रणिहिता मतिः ।	KK-01-07-114-061a
तस्मादहं त्वन्नियोगाद्धर्ममुद्दिश्य कारणम् ॥	KK-01-07-114-061c
ईप्सितं ते करिष्यामि दृष्टं ह्येतत्सनातनम् ।	KK-01-07-114-062a
भ्रातुः पुत्रान्प्रदास्यामि मित्रावरुणयोः समान् ॥	KK-01-07-114-062c
व्रतं चरेतां ते देव्यौ निर्दिष्टमिह यन्मया ।	KK-01-07-114-063a
संवत्सरं यथान्यायं ततः शुद्धे भविष्यतः ॥	KK-01-07-114-063c
नहि मामव्रतोपेता उपेयात्काचिदङ्गना ।	KK-01-07-114-064a
सत्यवत्युवाच ।	KK-01-07-114-064
सद्यो यथा प्रपद्येते देव्यौ गर्भं तथा कुरु ॥	KK-01-07-114-064c
अराजकेषु राष्ट्रेषु प्रजाऽनाथा विनश्यति ।	KK-01-07-114-065a
नश्यन्ति च क्रियाः सर्वा नास्ति वृष्टिर्न देवता ॥	KK-01-07-114-065c
कथं चाराजकं राष्ट्रं शक्यं धारयितुं प्रभो ।	KK-01-07-114-066a
तस्माद्गर्भं समाधत्स्व भीष्मः संवर्धयिष्यति ॥	KK-01-07-114-066c
व्यास उवाच ।	KK-01-07-114-067
यदि पुत्रः प्रदातव्यो मया भ्रातुरकालिकः ।	KK-01-07-114-067a
विरूपतां मे सहतां तयोरेतत्परं व्रतम् ॥	KK-01-07-114-067c
यदि मे सहते गन्धं रूपं वेषं तथा वपुः ।	KK-01-07-114-068a
अद्यैव गर्भं कौसल्या विशिष्टं प्रतिपद्यताम् ॥	KK-01-07-114-068c
`तस्यापि च शतं पुत्रा भवितारो न संशयः ।	KK-01-07-114-069a
गोप्तारः कुरुवंशस्य भवत्याः शोकनाशनाः ॥'	KK-01-07-114-069c
वैशम्पायन उवाच ।	KK-01-07-114-070
एवमुक्त्वा महातेजा व्यासः सत्यवतीं तदा ।	KK-01-07-114-070a
शयने सा च कौसल्या शुचिवस्त्रा ह्यलङ्कृता ॥	KK-01-07-114-070c
समागमनमाकाङ्क्षेदिति सोऽन्तर्हितो मुनिः ।	KK-01-07-114-071a
ततोऽभिगम्य सा देवी स्नुषां रहसि सङ्गताम् ॥	KK-01-07-114-071c
धर्म्यमर्थसमायुक्तमुवाच वचनं हितम् ।	KK-01-07-114-072a
कौसल्ये धर्मतन्त्रं त्वां यद्ब्रवीमि निबोध तत् ॥	KK-01-07-114-072c
भरतानां समुच्छेदो व्यक्तं मद्भाग्यसङ्क्षयात् ।	KK-01-07-114-073a
व्यथितां मां च सम्प्रेक्ष्य पितृवंशं च पीडितम् ॥	KK-01-07-114-073c
भीष्मो बुद्धिमदान्मह्यं कुलस्यास्य विवृद्धये ।	KK-01-07-114-074a
सा च बुद्धिस्त्वय्यधीना पुत्रि प्रापय मां तथा ॥	KK-01-07-114-074c
नष्टं च भारतं वंशं पुनरेव समुद्धर ।	KK-01-07-114-075a
पुत्रं जनय सुश्रोणि देवराजसमप्रभम् ॥	KK-01-07-114-075c
स हि राज्यधुरं गुर्वीमुद्वक्ष्यति कुलस्य नः ।	KK-01-07-114-076a
`एवमुक्त्वा तु सा देवी स्नुषां सत्यवती तदा ॥'	KK-01-07-114-076c
सा धर्मतोऽनुनीयैनां कथञ्चिद्धर्मचारिणीम् ।	KK-01-07-114-077a
भोजयामास विप्रांश्च देवर्षीनतिथींस्तथा ॥ ॥	KK-01-07-114-077c
	
	
	
	
	
	
अध्यायः 115	
	
	
वैशम्पायन उवाच ।	KK-01-07-115-001
ततः सत्यवती काले वधूं स्नातामृतौ तदा ।	KK-01-07-115-001a
संवेशयन्ती शयने शनैर्वचनमब्रवीत् ॥	KK-01-07-115-001c
कौसल्ये देवरस्तेऽस्ति सोऽद्य त्वाऽनुप्रवेक्ष्यति ।	KK-01-07-115-002a
अप्रमत्ता प्रतीक्षैनं निशीथे ह्यागमिष्यति ॥	KK-01-07-115-002c
श्वश्र्वास्तद्वचनं श्रुत्वा शयाना शयने शुभे ।	KK-01-07-115-003a
साऽचिन्तयत्तदा भीष्ममन्यांश्च कुरुपुङ्गवान् ॥	KK-01-07-115-003c
`ततः सुप्तजनप्रायेऽर्धरात्रे भगवानृषिः ।	KK-01-07-115-004a
दीप्यमानेषु दीपेषु शरणं प्रविवेश ह ॥	KK-01-07-115-004c
ततोऽम्बिकायां प्रथमं नियुक्तः सत्यवागृषिः ।	KK-01-07-115-005a
जगाम तस्याः शयनं विपुले तपसि स्थितः ॥	KK-01-07-115-005c
तं समीक्ष्य तु कौसल्या दुष्प्रेक्षमतथोचिता ।	KK-01-07-115-006a
विरूप इति वित्रस्ता सङ्कुच्यासीन्निमीलिता ॥	KK-01-07-115-006c
विरूपो हि जटी चापि दुर्वर्णः परुषः कृशः ।	KK-01-07-115-007a
सुगन्धेतरगन्धश्च सर्वथा दुष्प्रधर्षणः ॥'	KK-01-07-115-007c
तस्य कृष्णस्य कपिलां जटां दीप्ते च लोचने ।	KK-01-07-115-008a
बभ्रूणि चैव श्मश्रूमि दृष्ट्वा देवी न्यमीलयत् ॥	KK-01-07-115-008c
सम्भूव तया सार्धं मातुः प्रियचिकीर्षया ।	KK-01-07-115-009a
भयात्काशिसुता तं तु नाशक्नोदभिवीक्षितुम् ॥	KK-01-07-115-009c
ततो निष्क्रान्तमागम्य माता पुत्रमुवाच ह ।	KK-01-07-115-010a
अप्यस्यां गुणवान्पुत्र राजपुत्रो भविष्यति ॥	KK-01-07-115-010c
निशम्य तद्वचो मातुर्व्यासः सत्यवतीसुतः ।	KK-01-07-115-011a
`प्रोवाचातीन्द्रियज्ञानो विधिना सम्प्रचोदितः ॥'	KK-01-07-115-011c
नागायुतसमप्राणो विद्वान्राजर्षिसत्तमः ।	KK-01-07-115-012a
महाभागो महावीर्यो महाबुद्धिर्भविष्यति ॥	KK-01-07-115-012c
तस्य चापि शतं पुत्रा भविष्यन्ति महात्मनः ।	KK-01-07-115-013a
किन्तु मातुः स वैगुण्यादन्ध एव भविष्यति ॥	KK-01-07-115-013c
तस्य तद्वचनं श्रुत्वा माता पुत्रमथाऽब्रवीत् ।	KK-01-07-115-014a
नान्धः कुरूणां नृपतिरनुरूपस्तपोधन ॥	KK-01-07-115-014c
ज्ञातिवंशस्य गोप्तारं पितॄणां वंशवर्धनम् ।	KK-01-07-115-015a
`अपरस्यामपि पुनर्मम शोकविनाशनम् ॥	KK-01-07-115-015c
तस्मादवरजं पुत्रं जनयान्यं नराधिपम् ।	KK-01-07-115-016a
भ्रातुर्भार्याऽवरा चेयं रूपयौवनशालिनी ॥	KK-01-07-115-016c
अस्यामुत्पादयाऽपत्यं मन्नियोगाद्गुणाधिकम् ।'	KK-01-07-115-017a
द्वितीयं कुरुवंशस्य राजानं दातुमर्हसि ॥	KK-01-07-115-017c
स तथेति प्रतिज्ञाय निश्चक्राम महायशाः ।	KK-01-07-115-018a
साऽपि कालेन कौसल्या सुषुवेऽन्धं तमात्मजम् ॥	KK-01-07-115-018c
पुनरेव तु सा देवी परिभाष्य स्नुषां ततः ।	KK-01-07-115-019a
ऋषिमावाहयत्सत्या यथापूर्वमरिन्दम ॥	KK-01-07-115-019c
`अम्बालिकां समाहूय तस्यां सत्यवती सुतम् ।	KK-01-07-115-020a
भूयो नियोजयामास सन्तानाय कुलस्य वै ॥	KK-01-07-115-020c
विषण्णाम्बालिका साध्वी निषण्णा शयनोत्तमे ।	KK-01-07-115-021a
कोन्वेष्यतीति ध्यायन्ती नियतां सम्प्रतीक्षते' ॥	KK-01-07-115-021c
ततस्तेनैव विधिना महर्षिस्तामपद्यत ।	KK-01-07-115-022a
अम्बालिकामथाऽभ्यागादृषिं दृष्ट्वा च साऽपि तम् ॥	KK-01-07-115-022c
विवर्णा पाण्डुसङ्काशा समपद्यत भारत ।	KK-01-07-115-023a
तां भीतां पाण्डुसङ्काशां विषण्णां प्रेक्ष्य भारत ॥	KK-01-07-115-023c
व्यासः सत्यवतीपुत्र इदं वचनमब्रवीत् ।	KK-01-07-115-024a
यस्मात्पाण्डुत्वमापन्ना विरूपं प्रेक्ष्य मामिह ॥	KK-01-07-115-024c
तस्मादेष सुतस्ते वै पाण्डुरेव भविष्यति ।	KK-01-07-115-025a
नाम चास्यैतदेवेह भविष्यति शुभानने ॥	KK-01-07-115-025c
इत्युक्त्वा स निराक्रामद्भगवानृषिसत्तमः ।	KK-01-07-115-026a
ततो निष्क्रान्तमालोक्य सत्या पुत्रमथाऽब्रवीत् ॥	KK-01-07-115-026c
`कुमारो ब्रूहि मे पुत्र अप्यत्र भविता शुभः ।'	KK-01-07-115-027a
शशंस स पुनर्मात्रे तस्य बालस्य पाण्डुताम् ॥	KK-01-07-115-027c
`भविष्यति सुविक्रान्तः कुमारो दिक्षु विश्रुतः ।	KK-01-07-115-028a
पाण्डुत्वं वर्णतस्तस्य मातृदोषाद्भविष्यति ॥	KK-01-07-115-028c
तस्य पुत्रा महेष्वासा भविष्यन्तीह पञ्च वै ।	KK-01-07-115-029a
इत्युक्त्वा मातरं तत्र सोऽभिवाद्य जगाम ह ॥'	KK-01-07-115-029c
तं माता पुनरेवान्यमेकं पुत्रमयाचत ।	KK-01-07-115-030a
तथेति च महर्षिस्तां मातरं प्रत्यभाषत ॥	KK-01-07-115-030c
ततः कुमारं सा देवी प्राप्तकालमजीजनत् ।	KK-01-07-115-031a
पाण्डुलक्षणसम्पन्नं दीप्यमानमिव श्रिया ॥	KK-01-07-115-031c
यस्य पुत्रा महेष्वासा जज्ञिरे पञ्च पाण्डवाः ।	KK-01-07-115-032a
`तयोर्जन्मक्रियाः सर्वा यथावदनुपूर्वशः ॥	KK-01-07-115-032c
कारयामास वै भीष्मो ब्राह्मणैर्वेदपारगैः ।	KK-01-07-115-033a
अन्धं दृष्ट्वाऽम्बिकापुत्रं जातं सत्यवती सुतम् ॥	KK-01-07-115-033c
कौसल्यार्थे समाहूय पुत्रमन्यमयाचत ।	KK-01-07-115-034a
अन्धोयमन्यमिच्छामि कौसल्यातनयं शुभम् ॥	KK-01-07-115-034c
एवमुक्तो महर्षिस्तां मातरं प्रत्यभाषत ।	KK-01-07-115-035a
नियता यदि कौसल्या भविष्यति पुनःशुभा ॥	KK-01-07-115-035c
भविष्यति कुमारोऽस्या धर्मशास्त्रार्थतत्ववित् ।	KK-01-07-115-036a
तां समाधाय वै भूयः स्नुषां सत्यवती पुनः ॥'	KK-01-07-115-036c
ऋतुकाले ततो ज्येष्ठां वधूं तस्मै न्ययोजयत् ।	KK-01-07-115-037a
सा तु रूपं च गन्धं च महर्षेः प्रविचिन्त्य तं ॥	KK-01-07-115-037c
नाकरोद्वचनं देव्या भयात्सुरसुतोपमा ।	KK-01-07-115-038a
ततःस्वैर्भूषणैर्दासीं भूषयित्वाऽप्सरोपमाम् ॥	KK-01-07-115-038c
प्रेषयामास कृष्णाय ततः काशिपतेः सुता ।	KK-01-07-115-039a
सा तं त्वृषिमनुप्राप्तं प्रत्युद्गम्याभिवाद्य च ॥	KK-01-07-115-039c
संविवेशाभ्यनुज्ञाता सत्कृत्योपचचार ह ।	KK-01-07-115-040a
`वाग्भावोपप्रदानेन गात्रसंस्पर्शनेन च ॥'	KK-01-07-115-040c
कामोपभोगेन रहस्तस्यां तुष्टिमगादृषिः ।	KK-01-07-115-041a
तया सहोषितो राजन्महर्षिः संशितव्रतः ॥	KK-01-07-115-041c
उत्तिष्ठन्नब्रवीदेनामभुजिष्या भविष्यसि ।	KK-01-07-115-042a
अयं च ते शुभे गर्भः श्रेयानुदरमागतः ।	KK-01-07-115-042c
धर्मात्मा भविता लोके सर्वबुद्धिमतां वरः ॥	KK-01-07-115-042e
स जज्ञे विदुरो नाम कृष्णद्वैपायनात्मजः ।	KK-01-07-115-043a
धृतराष्ट्रस्य वै भ्राता पाण्डोश्चैव महात्मनः ॥	KK-01-07-115-043c
धर्मो विदुररूपेण शापात्तस्य महात्मनः ।	KK-01-07-115-044a
माण्डव्यस्यार्थतत्त्वज्ञः कामक्रोधविवर्जितः ॥	KK-01-07-115-044c
कृष्णद्वैपायनोऽप्येतत्सत्यवत्यै न्यवेदयत् ।	KK-01-07-115-045a
प्रलम्भमात्मनश्चैव शूद्रायाः पुत्रजन्म च ॥	KK-01-07-115-045c
स धर्मस्यानृणो भूत्वा पुनर्मात्रा समेत्य च ।	KK-01-07-115-046a
तस्यै गर्भं समावेद्य तत्रैवान्तरधीयत ॥	KK-01-07-115-046c
एते विचित्रवीर्यस्य क्षेत्रे द्वैपायनादपि ।	KK-01-07-115-047a
जज्ञिरे देवगर्भाभाः कुरुवंशविवर्धनाः ॥ ॥	KK-01-07-115-047c
	
	
	
	
	
	
अध्यायः 116	
	
	
जनमेजय उवाच ।	KK-01-07-116-001
किं कृतं कर्म धर्मेण येन शापमुपेयिवान् ।	KK-01-07-116-001a
कस्य शापाच्च ब्रह्मर्षेः शूद्रयोनावजायत ॥	KK-01-07-116-001c
वैशम्पायन उवाच ।	KK-01-07-116-002
बभूव ब्राह्मणः कश्चिन्माण्डव्य इति विश्रुतः ।	KK-01-07-116-002a
धृतिमान्सर्वधर्मज्ञः सत्ये तपसि च स्थितः ॥	KK-01-07-116-002c
`स तीर्थयात्रां विचरन्नाजगाम यदृच्छया ।	KK-01-07-116-003a
सन्निकृष्टानि तीर्थानि ग्रामाणां यानि कानि च ।	KK-01-07-116-003c
तत्राश्रमपदं कृत्वा वसति स्म महामुनिः ॥'	KK-01-07-116-003e
स आश्रमपदद्वारि वृक्षमूले महातपाः ।	KK-01-07-116-004a
ऊर्ध्वबाहुर्महायोगी तस्थौ मौनव्रतान्वितः ॥	KK-01-07-116-004c
तस्य कालेन महता तस्मिंस्तपसि वर्ततः ।	KK-01-07-116-005a
तमाश्रममनुप्राप्ता दस्यवो लोप्त्रहारिणः ॥	KK-01-07-116-005c
अनुसार्यमाणा बहुभी रक्षिभिर्भरतर्षभ ।	KK-01-07-116-006a
`तामेव वसतिं जग्मुस्ते ग्रामाल्लोप्त्रहारिणः ॥	KK-01-07-116-006c
यस्मिन्नावसथे शेते स मुनिः संशितव्रतः ।'	KK-01-07-116-007a
ते तस्यावसथे लोप्त्रं दस्यवः कुरुसत्तम ॥	KK-01-07-116-007c
निधाय च भयाल्लीनास्तत्रैवानागते बले ।	KK-01-07-116-008a
तेषु लीनेष्वथो शीघ्रं ततस्तद्रक्षिणां बलम् ॥	KK-01-07-116-008c
आजगाम ततोऽपश्यंस्तमृषिं तस्करानुगाः ।	KK-01-07-116-009a
तमपृच्छंस्ततो राजंस्तथावृत्तं तपोधनम् ॥	KK-01-07-116-009c
कतरेण पथा याता दस्यवो द्विजसत्तम ।	KK-01-07-116-010a
तेन गच्छामहे ब्रह्मन्यथा शीघ्रतरं वयम् ॥	KK-01-07-116-010c
तथा तु रक्षिमां तेषां ब्रुवतां स तपोधनः ।	KK-01-07-116-011a
न किञ्चिद्वचनं राजन्नब्रवीत्साध्वसाधु वा ॥	KK-01-07-116-011c
ततस्ते राजपुरुषा विचिन्वानास्तमाश्रमम् ।	KK-01-07-116-012a
ददृशुस्तत्र लीनांस्तांश्चोरांस्तद्द्रव्यमेव च ॥	KK-01-07-116-012c
ततः शङ्का समभवद्रक्षिणां तं मुनिं प्रति ।	KK-01-07-116-013a
संयम्यैनं ततो राज्ञे दस्यूंश्चैव न्यवेदयन् ॥	KK-01-07-116-013c
तं राजा सह तैश्चोरैरन्वशाद्वध्यतामिति ।	KK-01-07-116-014a
स रक्षिभिस्तैरज्ञातः शूले प्रोतो महातपाः ॥	KK-01-07-116-014c
ततस्ते शूलमारोप्य तं मुनिं रक्षिणस्तदा ।	KK-01-07-116-015a
प्रतिजग्मुर्महीपालं धनान्यादाय तान्यथ ॥	KK-01-07-116-015c
शूलस्थः स तु धर्मात्मा कालेन महता ततः ।	KK-01-07-116-016a
निराहारोऽपि विप्रर्षिर्मरणं नाभ्यपद्यत ॥	KK-01-07-116-016c
धारयामास च प्राणानृषींश्च समुपानयत् ।	KK-01-07-116-017a
शूलाग्रे तप्यमानेन तपस्तेन महात्मना ॥	KK-01-07-116-017c
सन्तापं परमं जग्मुर्मुनयस्तपसाऽन्विताः ।	KK-01-07-116-018a
ते रात्रौ शकुना भूत्वा सन्निपत्त्य तु भारत ।	KK-01-07-116-018c
दर्शन्तो यथाशक्ति तमपृच्छन्द्विजोत्तमम् ॥	KK-01-07-116-018e
श्रोतुमिच्छामहे ब्रह्मन्किं पापं कृतवानसि ।	KK-01-07-116-019a
येनेह समनुप्राप्तं शूले दुःखभयं महत् ॥ ॥	KK-01-07-116-019c
	
	
	
	
	
	
	
अध्यायः 117	
	
	
वैशम्पायन उवाच ।	KK-01-07-117-001
ततः स मुनिशार्दूलस्तानुवाच तपोधनान् ।	KK-01-07-117-001a
दोषतः कं गमिष्यामि न हि मेऽन्योपराध्यति ॥	KK-01-07-117-001c
तं दृष्ट्वा रक्षिणस्तत्र तथा बहुतिथेऽहनि ।	KK-01-07-117-002a
न्यवेदयंस्तथा राज्ञे यथावृत्तं नराधिप ॥	KK-01-07-117-002c
राजा च तमृषिं श्रुत्वा निष्क्रम्य सह मन्त्रिभिः ।	KK-01-07-117-003a
प्रसादयामास तदा शूलस्थमृषिसत्तमम् ॥	KK-01-07-117-003c
राजोवाच ।	KK-01-07-117-004
यन्मयाऽपकृतं मोहादज्ञानादृषिसत्तम ।	KK-01-07-117-004a
प्रसादये त्वां तत्राहं न मे त्वं क्रोद्धुमर्हसि ॥	KK-01-07-117-004c
वैशम्पायन उवाच ।	KK-01-07-117-005
एवमुक्तस्ततो राज्ञा प्रसादमकरोन्मुनिः ।	KK-01-07-117-005a
कृतप्रसादं राजा तं ततः समवतारयत् ॥	KK-01-07-117-005c
अवतार्य च शूलाग्रात्तच्छूलं निश्चकर्ष ह ।	KK-01-07-117-006a
अशक्नुवंश्च निष्क्रष्टुं शूलं मूले स चिच्छिदे ॥	KK-01-07-117-006c
स तथान्तर्गतेनैव शूलेन व्यचरन्मुनिः ।	KK-01-07-117-007a
कण्ठपार्श्वान्तरस्थेन शङ्कुना मुनिराचत् ।	KK-01-07-117-007c
पुष्पभाजनधारी स्यादिति चिन्तापरोऽभवत् ॥'	KK-01-07-117-007e
स चातितपसा लोकान्विजिग्ये दुर्लभान्परैः ॥	KK-01-07-117-008ac
अणीमाण्डव्य इति च ततो लोकेषु गीयते ।	KK-01-07-117-009a
स गत्वा सदनं विप्रो धर्मस्य परमार्थवित् ॥	KK-01-07-117-009c
आसनस्थं ततो धर्मं दृष्ट्वोपालभत प्रभुम् ।	KK-01-07-117-010a
किं नु तद्दुष्कृतं कर्म मया कृतमजानता ॥	KK-01-07-117-010c
यस्येयं फलनिर्वृत्तिरीदृश्यासादिता मया ।	KK-01-07-117-011a
शीघ्रमाचक्ष्व मे तत्त्वं पश्य मे तपसो बलम् ॥	KK-01-07-117-011c
धर्म उवाच ।	KK-01-07-117-012
पतङ्गिकानां पुच्छेषु त्वयेषीका प्रवेशिता ।	KK-01-07-117-012a
कर्मणस्तस्य ते प्राप्तं फलमेतत्तपोधन ॥	KK-01-07-117-012c
स्वल्पमेव यथा दत्तं दानं बहुगुणं भवेत् ।	KK-01-07-117-013a
अधर्म एवं विप्रर्षे बहुदुःखफलप्रदः ॥	KK-01-07-117-013c
अणीमाण्डव्य उवाच ।	KK-01-07-117-014
कस्मिन्काले मया तत्तु कृतं ब्रूहि यथातथम् ।	KK-01-07-117-014a
तेनोक्तं धर्मराजेन बालभावे त्वया कृतम् ॥	KK-01-07-117-014c
अणीमाण्डव्य उवाच ।	KK-01-07-117-015
बालो हि द्वादशाद्वर्षाज्जन्मतो यत्करिष्यति ।	KK-01-07-117-015a
न भविष्यत्यधर्मोऽत्र न प्रज्ञास्यति वै दिशः ॥	KK-01-07-117-015c
अल्पेऽपराधेऽपि महान्मम दण्डस्त्वया धृतः ।	KK-01-07-117-016a
गरीयान्ब्राह्मणवधः सर्वभूतवधादपि ॥	KK-01-07-117-016c
शूद्रयोनावतो धर्म मानुषः सम्भविष्यसि ।	KK-01-07-117-017a
मर्यादां स्थापयाम्यद्य लोके कर्मफलोदयाम् ॥	KK-01-07-117-017c
आ चतुर्दशकाद्वर्षान्न भविष्यति पातकम् ।	KK-01-07-117-018a
परतः कुर्वतामेव दोष एव भविष्यति ॥	KK-01-07-117-018c
वैशम्पायन उवाच ।	KK-01-07-117-019
एतेन त्वपराधेन शापात्तस्य महात्मनः ।	KK-01-07-117-019a
धर्मो विदुररूपेण शूद्रयोनावजायत ॥	KK-01-07-117-019c
धर्मे चार्थे च कुशलो लोभक्रोधविवर्जितः ।	KK-01-07-117-020a
दीर्घदर्शी शमपरः कुरूणां च हिते रतः ॥ ॥	KK-01-07-117-020c
	
	
	
	
	
	
	
अध्यायः 118	
	
	
वैशम्पायन उवाच ।	KK-01-07-118-001
`धृतराष्ट्रे च पाण्डौ च विदुरे च महात्मनि ।'	KK-01-07-118-001a
एषु त्रिषु कुमारेषु जातेषु कुरुजाङ्गलम् ।	KK-01-07-118-001c
कुरवोऽथ कुरुक्षेत्रं त्रयमेतदवर्धत ॥	KK-01-07-118-001e
ऊर्ध्वसस्याऽभवद्भूमिः सस्यानि फलवन्ति च ।	KK-01-07-118-002a
यथर्तुवर्षी पर्जन्यो बहुपुष्पफला द्रुमाः ॥	KK-01-07-118-002c
वाहनानि प्रहृष्टानि मुदिता मृगपक्षिणः ।	KK-01-07-118-003a
गन्धवन्ति च माल्यानि रसवन्ति फलानि च ॥	KK-01-07-118-003c
वणिग्भिश्चान्वकीर्यन्त नगराण्यथ शिल्पिभिः ।	KK-01-07-118-004a
शूराश्च कृतविद्याश्च सन्तश्च सुखिनोऽभवन् ॥	KK-01-07-118-004c
नाभवन्दस्यवः केचिन्नाधर्मरुचयो जनाः ।	KK-01-07-118-005a
प्रदेशेष्वपि राष्ट्राणां कृतं युगमवर्तत ॥	KK-01-07-118-005c
धर्मक्रिया यज्ञशीलाः सत्यव्रतपरायणाः ।	KK-01-07-118-006a
अन्योन्यप्रीतिसंयुक्ता व्यवर्धन्त प्रजास्तदा ॥	KK-01-07-118-006c
मानक्रोधविहीनाश्च नरा लोभविवर्जिताः ।	KK-01-07-118-007a
अन्योन्यमभ्यनन्दन्त धर्मोत्तरमवर्तत ॥	KK-01-07-118-007c
तन्महोदधिवत्पूर्णं नगरं वै व्यरोचत ।	KK-01-07-118-008a
द्वारतोरणनिर्यूहैर्युक्तमभ्रचयोपमैः ॥	KK-01-07-118-008c
प्रसादशतसम्बाधं महेन्द्रपुरसन्निभम् ।	KK-01-07-118-009a
नदीषु वनखण्डेषु वापीपल्वलसानुषु ।	KK-01-07-118-009c
काननेषु च रम्येषु विजह्रुर्मुदिता जनाः ॥	KK-01-07-118-009e
उत्तरैः कुरुभिः सार्धं दक्षिणाः कुरवस्तथा ।	KK-01-07-118-010a
विस्पर्धमाना व्यचरंस्तथा देवर्षिचारणैः ॥	KK-01-07-118-010c
नाभवत्कृपणः कश्चिन्नाभवन्विधवाः स्त्रियः ।	KK-01-07-118-011a
तस्मिञ्जनपदे रम्ये कुरुभिर्बहुलीकृते ॥	KK-01-07-118-011c
कूपारामसभावाप्यो ब्राह्मणावसथास्तथा ।	KK-01-07-118-012a
बभूवुः सर्वर्द्धियुतास्तस्मिन्राष्ट्रे सदोत्सवाः ॥	KK-01-07-118-012c
भीष्मेण धर्मतो राजन्सर्वतः परिरक्षिते ।	KK-01-07-118-013a
बभूव रमणीयश्च चैत्ययूपशताङ्कितः ॥	KK-01-07-118-013c
स देशः परराष्ट्राणि विमृज्याभिप्रवर्धितः ।	KK-01-07-118-014a
भीष्मेण विहितं राष्ट्रे धर्मचक्रमवर्तत ॥	KK-01-07-118-014c
क्रियमाणेषु कृत्येषु कुमाराणां महात्मनाम् ।	KK-01-07-118-015a
पौरजानपदाः सर्वे बभूवुः परमोत्सुकाः ॥	KK-01-07-118-015c
गृहेषु कुरुमुख्यानां पौराणां च नराधिप ।	KK-01-07-118-016a
दीयतां भुज्यतां चेति वाचोऽश्रूयन्त सर्वशः ॥	KK-01-07-118-016c
धृतराष्ट्रश्च पाण्डुश्च विदुरश्च महामतिः ।	KK-01-07-118-017a
जन्मप्रभृति भीष्मेण पुत्रवत्परिपालिताः ॥	KK-01-07-118-017c
संस्कारैः संस्कृतास्ते तु व्रताध्ययनसंयुताः ।	KK-01-07-118-018a
श्रमव्यायामकुशलाः समपद्यन्त यौवनम् ॥	KK-01-07-118-018c
धनुर्वेदे च वेदे च गदायुद्धेऽसिचर्मणि ।	KK-01-07-118-019a
तथैव गजशिक्षायां नीतिशास्त्रेषु पारगाः ॥	KK-01-07-118-019c
इतिहासपुराणेषु नानाशिक्षासु बोधिताः ।	KK-01-07-118-020a
वेदवेदाङ्गतत्त्वज्ञाः सर्वत्र कृतनिश्चयाः ॥	KK-01-07-118-020c
`वैदिकाध्ययने युक्तो नीतिशास्त्रेषु पारगः ।	KK-01-07-118-021a
भीष्मेण राजा कौरव्यो धृतराष्ट्रोऽभिषेचितः ॥	KK-01-07-118-021c
धनुर्वेदेऽश्वपृष्ठे च गदायुद्धेऽसिचर्मणि ।	KK-01-07-118-022a
तथैव गजशिक्षायामस्त्रेषु विविधेषु च ॥	KK-01-07-118-022c
अर्थधर्मप्रधानासु विद्यासु विविधासु च ।	KK-01-07-118-023a
गतः पारं यदा पाण्डुस्तदा सेनापतिः कृतः ॥'	KK-01-07-118-023c
पाण्डुर्धनुषि विक्रान्तो नरेष्वभ्यदिकोऽभवत् ।	KK-01-07-118-024a
अन्येभ्यो बलवानासीद्धृतराष्ट्रो महीपतिः ॥	KK-01-07-118-024c
अमात्यो मनुजेन्द्रस्य बाल एव यशस्विनः ।	KK-01-07-118-025a
भीष्मेण सर्वधर्माणां प्रणेता विदुरः कृतः ॥	KK-01-07-118-025c
`सर्वशास्त्रार्थतत्त्वज्ञो बुद्धिमेधापटुर्युवा ।	KK-01-07-118-026a
भावेनागमयुक्तेन सर्वं वेदयते जगत् ॥'	KK-01-07-118-026c
त्रिषु लोकेषु न त्वासीत्कश्चिद्विदुरसम्मितः ।	KK-01-07-118-027a
धर्मनित्यस्तथा राजन्धर्मं च परमं गतः ॥	KK-01-07-118-027c
प्रनष्टं शान्तनोर्वंशं समीक्ष्य पुनरुद्धृतम् ।	KK-01-07-118-028a
ततो निर्वचनं लोके सर्वराष्ट्रेष्ववर्तत ॥	KK-01-07-118-028c
वीरसूनां काशिसुते देशानां कुरुजाङ्गलम् ।	KK-01-07-118-029a
सर्वधर्मविदां भीष्मः पुराणां गजसाह्वयम् ॥	KK-01-07-118-029c
धृतराष्ट्रस्त्वचक्षुष्ट्वाद्रज्यं न प्रत्यपद्यत ।	KK-01-07-118-030a
पारसवत्वाद्विदुरो राजा पाण्डुर्बभूव ह ॥	KK-01-07-118-030c
`अथ शुश्राव विप्रेभ्यः कुन्तिभोजमहीपतेः ।	KK-01-07-118-031a
रूपयौवनसम्पन्नां सुतां सागरगासुतः ॥	KK-01-07-118-031c
सुबलस्य च कल्याणीं गान्धाराधिपतेः सुताम् ।	KK-01-07-118-032a
सुतां च मद्रराजस्य रूपेणाप्रतिमां भुवि ॥'	KK-01-07-118-032c
कदाचिदथ गाङ्गेयः सर्वनीतिमतां वरः ।	KK-01-07-118-033a
विदुरं धर्मतत्त्वज्ञं वाक्यमाह यथोचितम् ॥ ॥	KK-01-07-118-033c
	
	
	
	
	
	
	
अध्यायः 119	
	
	
भीष्म उवाच ।	KK-01-07-119-001
गुणैः समुदितं सम्यगिदं नः प्रथितं कुलम् ।	KK-01-07-119-001a
अत्यन्यान्पृथिवीपालान्पृथिव्यामधिराज्यभाक् ॥	KK-01-07-119-001c
रक्षितं राजभिः पूर्वं धर्मविद्भिर्महात्मभिः ।	KK-01-07-119-002a
नोत्सादमगमच्चेदं कदाचिदिह नः कुलम् ॥	KK-01-07-119-002c
मया च सत्यवत्या च कृष्णेन च महात्मना ।	KK-01-07-119-003a
समवस्थापितं भूयो युष्मासु कुलतन्तुषु ॥	KK-01-07-119-003c
तच्चैतद्वर्धते भूयः कुलं सागरवद्यथा ।	KK-01-07-119-004a
तथा मया विधातव्यं त्वया चैव न संशयः ॥	KK-01-07-119-004c
श्रूयते यादवी कन्या स्वनुरूपा कुलस्य नः ।	KK-01-07-119-005a
सुबलस्यात्मजा चैव तथा मद्रेश्वरस्य च ॥	KK-01-07-119-005c
कुलीना रूपवत्यश्च ताः कन्याः पुत्र सर्वशः ।	KK-01-07-119-006a
उचिताश्चैव सम्बन्धे तेऽस्माकं क्षत्रियर्षभाः ॥	KK-01-07-119-006c
मन्ये वरयितव्यास्ता इत्यहं धीमतां वर ।	KK-01-07-119-007a
सन्तानार्थं कुलस्यास्य यद्वा विदुर मन्यसे ॥	KK-01-07-119-007c
विदुर उवाच ।	KK-01-07-119-008
भवान्पिता भावन्माता भवान्नः परमो गुरुः ।	KK-01-07-119-008a
तस्मात्स्वयं कुलस्यास्य विचार्य कुरु यद्धितम् ॥	KK-01-07-119-008c
वैशम्पायन उवाच ।	KK-01-07-119-009
अथ शुश्राव विप्रेभ्यो गान्धारीं सुबलात्मजाम् ।	KK-01-07-119-009a
आराध्य वरदं देवं भगनेत्रहरं हरम् ॥	KK-01-07-119-009c
गान्धारी किल पुत्राणां शतं लेभे वरं शुभा ।	KK-01-07-119-010a
इति शुश्राव तत्त्वेन भीष्मः कुरुपितामहः ॥	KK-01-07-119-010c
ततो गान्धारराजस्य प्रेषयामास भारत ।	KK-01-07-119-011a
अचक्षुरिति तत्रासीत्सुबलस्य विचारणा ॥	KK-01-07-119-011c
कुलं ख्यातिं च वृत्तं च बुद्ध्या तु प्रसमीक्ष्य सः ।	KK-01-07-119-012a
ददै तां धृतराष्ट्राय गान्धारीं धर्मचारिणीम् ॥	KK-01-07-119-012c
गान्धारी त्वथ शुश्राव धृतराष्ट्रमचक्षुषम् ।	KK-01-07-119-013a
आत्मानं दिप्सितं चास्मै पित्रा मात्रा च भारत ॥	KK-01-07-119-013c
ततः सा पटमादाय कृत्वा बहुगुणं तदा ।	KK-01-07-119-014a
बबन्ध नेत्रे स्वे राजन्पतिव्रतपरायणा ॥	KK-01-07-119-014c
नाभ्यसूयां पतिमहमित्येवं कृतनिश्चया ।	KK-01-07-119-015a
ततो गान्धारराजस्य पुत्रः शकुनिरभ्ययात् ॥	KK-01-07-119-015c
स्वसारं परया लक्ष्म्या युक्तामादाय कौरवान् ।	KK-01-07-119-016a
तां तदा धृतराष्ट्राय ददौ परमसत्कृताम् ।	KK-01-07-119-016c
भीष्मस्यानुमते चैव विवाहं समकारयत् ॥	KK-01-07-119-016e
दत्त्वा स भगिनीं वीरो यथार्हं च परिच्छदम् ।	KK-01-07-119-017a
पुनरायात्स्वनगरं भीष्मेण प्रतिपूजितः ॥	KK-01-07-119-017c
गान्धार्यपि वरारोहा शीलाचारविचिषेटितैः ।	KK-01-07-119-018a
तुष्टिं कुरूणां सर्वेषां जनयामास भारत ॥	KK-01-07-119-018c
`गान्धारी सा पतिं दृष्ट्वा प्रज्ञाचक्षुषमीश्वरम् ।	KK-01-07-119-019a
अतिचाराद्भृशं भीता भर्तुः सा समचिन्तयत् ॥	KK-01-07-119-019c
सा दृष्टिविनिवृत्त्या हि भर्तुश्च समतां ययौ ।	KK-01-07-119-020a
नहि सूक्ष्मेप्यतीचारे भर्तुः सा ववृते तदा ॥	KK-01-07-119-020c
वृत्तेनाराध्य तान्सर्वान्गुरून्पतिपरायणा ।	KK-01-07-119-021a
वाचापि पुरुषानन्यान्सुव्रता नान्वकीर्तयत् ॥	KK-01-07-119-021c
तस्याः सहोदरीः कन्याः पुनरेव ददौ दश ।	KK-01-07-119-022a
गान्धारराजः सुबलो भीष्मेण च वृतस्तदा ॥	KK-01-07-119-022c
सत्यव्रतां सत्यसेनां सुदेष्णां चापि संहिताम् ।	KK-01-07-119-023a
तेजश्श्रर्वां सुश्रवां च तथैव निकृतिं शुभाम् ॥	KK-01-07-119-023c
शम्भ्वठां च दशार्णां च गान्धारीर्दश विश्रुताः ।	KK-01-07-119-024a
एकाह्ना प्रतिजग्राह धृतराष्ट्रो जनेश्वरः ॥	KK-01-07-119-024c
ततः शान्तनवो भीष्मो धानुष्कस्तास्ततस्ततः ।	KK-01-07-119-025a
अददाद्धृतराष्ट्रस्य राजपुत्रीः परश्शतम् ॥' ॥	KK-01-07-119-025c
	
	
	
	
	
	
	
अध्यायः 120	
	
	
वैशम्पायन उवाच ।	KK-01-07-120-001
शूरो नाम यदुश्रेष्ठो वसुदेवपिताऽभवत् ।	KK-01-07-120-001a
तस्य कन्या पृथा नाम रूपेणाप्रतिमा भुवि ॥	KK-01-07-120-001c
पितृष्वस्रीयाय स तामनपत्याय भारत ।	KK-01-07-120-002a
अग्र्यमग्रे प्रतिज्ञाय स्वस्यापत्यं स सत्यवाक् ॥	KK-01-07-120-002c
अग्रजामथ तां कन्यां शूरोऽनुग्रहकाङ्क्षिणे ।	KK-01-07-120-003a
प्रददौ कुन्तिभोजाय सखा सख्ये महात्मने ॥	KK-01-07-120-003c
नियुक्ता सा पितुर्गेहे ब्राह्मणातिथिपूजने ।	KK-01-07-120-004a
उग्रं पर्यचरत्तत्र ब्राह्मणं संशितब्रतम् ॥	KK-01-07-120-004c
निगूढनिश्चयं धर्मे यं तं दुर्वाससं विदुः ।	KK-01-07-120-005a
तमुग्रं संशितात्मानं सर्वयत्नैरतोषयत् ॥	KK-01-07-120-005c
`दध्याज्यकादिभिर्नित्यं व्यञ्जनैः प्रत्यहं शुभा ।	KK-01-07-120-006a
सहस्रसङ्ख्यैर्योगीन्द्रमुपचारदनुत्तमा ॥	KK-01-07-120-006c
दुर्वासा वत्सरस्यान्ते ददौ मन्त्रमनुत्तमम्' ।	KK-01-07-120-007a
यशस्विन्यै पृथायै तदापद्धर्मान्ववेक्षया ।	KK-01-07-120-007c
अभिचाराभिसंयुक्तमब्रवीच्चैव तां मुनिः ॥	KK-01-07-120-007e
यं यं देवं त्वमेतेन मन्त्रेणावाहयिष्यसि ।	KK-01-07-120-008a
तस्य तस्य प्रभावेण तव पुत्रो भविष्यति ॥	KK-01-07-120-008c
तथोक्ता सा तु विप्रेण कुन्ती कौतूहलान्विता ।	KK-01-07-120-009a
कन्या सती देवमर्कमाजुहाव यशस्विनी ॥	KK-01-07-120-009c
ततो घनान्तरं कृत्वा स्वमार्गं तपनस्तदा ।	KK-01-07-120-010a
उपतस्थे स तां कन्यां पृथां पृथुललोचनाम् ॥	KK-01-07-120-010c
सा ददर्श तमायान्तं भास्करं लोकभावनम् ।	KK-01-07-120-011a
विस्मिता चानवद्याङ्गी दृष्ट्वा तन्महदद्भुतम् ॥	KK-01-07-120-011c
`साब्रवीद्भगवन्कस्त्वमाविर्भूतो ममाग्रतः ।	KK-01-07-120-012a
आदित्य उवाच ।	KK-01-07-120-012
आहूतोपस्थितं भद्रे ऋषिमन्त्रेण चोदितम् ।	KK-01-07-120-012a
विद्धि मां पुत्रलाभाय देवमर्कं शुचिस्मिते ॥	KK-01-07-120-012c
पुत्रस्ते निर्मितः सुभ्रु शृणु महादृक्छुभानने ।	KK-01-07-120-013a
आदित्ये कुण्डले बिभ्रत्कवचं चैव मामकम् ॥	KK-01-07-120-013c
शस्त्रास्त्राणामभेद्यश्च भविष्यति शुचिस्मिते ।	KK-01-07-120-014a
नास्य किञ्चिददेयं च ब्राह्मणेभ्यो भविष्यति ॥	KK-01-07-120-014c
चोद्यमानो मया चापि न क्षमं चिन्तयिष्यति ।	KK-01-07-120-015a
दास्यत्येव हि विप्रेभ्यो मानी चैव भविष्यति ॥	KK-01-07-120-015c
वैशम्पायन उवाच ।	KK-01-07-120-016
एवमुक्ता ततः कुन्ती गोपतिं प्रत्युवाच ह ।	KK-01-07-120-016a
कन्या पितृवशा चाहं पुरुषार्थो न चैव मे ॥'	KK-01-07-120-016c
कश्चिन्मे ब्राह्मणः प्रादाद्वरं विद्यां च शत्रुहन् ।	KK-01-07-120-017a
तद्विजिज्ञासयाऽऽह्वानं कृतवत्यस्मि ते विभो ॥	KK-01-07-120-017c
एतस्मिन्नपराधे त्वां शिरसाऽहं प्रसादये ।	KK-01-07-120-018a
योषितो हि सदा रक्ष्यास्त्वपराधेऽपि नित्यशः ॥	KK-01-07-120-018c
सूर्य उवाच ।	KK-01-07-120-019
वेदाहं सर्वमेवैतद्यद्दुर्वासा वरं ददौ ।	KK-01-07-120-019a
सन्त्यज्य भयमेवेह क्रियतां सङ्गमो मम ॥	KK-01-07-120-019c
अमोघं दर्शनं मह्यमाहूतश्चास्मि ते शुभे ।	KK-01-07-120-020a
वृथाऽऽह्वानेऽपि ते भीरु दोषः स्यान्नात्र संशयः ॥	KK-01-07-120-020c
`यद्येवं मन्यसे भीरु किमाह्वयसि भास्करम् ।	KK-01-07-120-021a
यदि मामवजानासि ऋषिः स न भविष्यति ॥	KK-01-07-120-021c
मन्त्रदानेन यस्मात्त्वमवलेपेन दर्पिता ।	KK-01-07-120-022a
कुलं च तेऽद्य धक्ष्यामि क्रोधदीप्तेन चक्षुषा' ॥	KK-01-07-120-022c
वैशम्पायन उवाच ।	KK-01-07-120-023
एवमुक्ता बहुविधं सान्त्वपूर्वं विवस्वता ।	KK-01-07-120-023a
सा तु नैच्छद्वरारोहा कन्याहमिति भारत ॥	KK-01-07-120-023c
बन्धुपक्षभयाद्भीता लज्जया च यशस्विनी ।	KK-01-07-120-024a
तामर्कः पुनरेवेदब्रवीद्भरतर्षभ ॥	KK-01-07-120-024c
मत्प्रसादान्न ते राज्ञि भविता दोष इत्युत ॥	KK-01-07-120-025ac
`कुन्त्युवाच ।	KK-01-07-120-026
प्रसीद भगवन्मह्यमवलेपो हि नास्ति मे ।	KK-01-07-120-026a
त्वयैव परिहार्यं स्यात्कन्याभावस्य दूषणम् ॥	KK-01-07-120-026c
आदित्य उवाच ।	KK-01-07-120-027
व्यपयातु भयं तेऽद्य कुमारं प्रसमीक्षसे ।	KK-01-07-120-027a
मया त्वं चाप्यनुज्ञाता पुनः कन्या भविष्यसि ॥	KK-01-07-120-027c
वैशम्पायन उवाच ।	KK-01-07-120-028
एवमुक्ता ततः कुन्ती सम्प्रहृष्टतनूरुहा ।	KK-01-07-120-028a
सङ्गताऽभूत्तदा सुभ्रूरादित्येन महात्मना ॥	KK-01-07-120-028c
प्रकाशकर्मा तपनः कन्यागर्भं ददौ पुनः ।'	KK-01-07-120-029a
तत्र वीरः समभवत्सर्वशस्त्रभृतां वरः ॥	KK-01-07-120-029c
आमुक्तकवचः श्रीमान्देवगर्भः श्रियान्वितः ।	KK-01-07-120-030a
सहजं कवचं बिभ्रत्कुण्डलोद्द्योतिताननः ॥	KK-01-07-120-030c
अजायत सुतः कर्णः सर्वलोकेषु विश्रुतः ।	KK-01-07-120-031a
प्रादाच्च तस्यै कन्यात्वं पुनः स परमद्युतिः ॥	KK-01-07-120-031c
दत्त्वा च तपतां श्रेष्ठो दिवमाचक्रमे ततः ।	KK-01-07-120-032a
दृष्ट्वा कुमारं जातं सा वार्ष्णेयी दीनमानसा ॥	KK-01-07-120-032c
एकाग्रं चिन्तयामास किं कृत्वा सुकृतं भवेत् ।	KK-01-07-120-033a
गूहमानापचारं सा बन्धुपक्षभयात्तदा ॥	KK-01-07-120-033c
मञ्जूषां रत्नसम्पूर्णां कृत्वा बालसमाश्रिताम् ।	KK-01-07-120-034a
उत्ससर्ज कुमारं तं जले कुन्ती महाबलम् ॥	KK-01-07-120-034c
तमुत्सृष्टं जले गर्भं राधाभर्ता महायशाः ।	KK-01-07-120-035a
पुत्रत्वे कल्पयामास सभार्यः सूतनन्दनः ॥	KK-01-07-120-035c
नामधेयं च चक्राते तस्य बालस्य तावुभौ ।	KK-01-07-120-036a
वसुना सह जातोऽयं वसुषेणो भवत्विति ॥	KK-01-07-120-036c
स वर्धमानो बलवान्सर्वास्त्रेषूद्यतोऽभवत् ।	KK-01-07-120-037a
आपृष्ठतापादादित्यमुपातिष्ठत वीर्यवान् ॥	KK-01-07-120-037c
तस्मिन्काले तु जपतस्तस्य वीरस्य धीमतः ।	KK-01-07-120-038a
नादेयं ब्राह्मणेष्वासीत्किञ्चिद्वसु महीतले ॥	KK-01-07-120-038c
`ततः काले तु कस्मिंश्चित्स्वप्नान्ते कर्णमब्रवीत् ।	KK-01-07-120-039a
आदित्यो ब्राह्मणो भूत्वा शृणु वीर वचो मम ॥	KK-01-07-120-039c
प्रभातायां रजन्यां त्वामागमिष्यति वासवः ।	KK-01-07-120-040a
न तस्य भिक्षा दातव्या विप्ररूपी भविष्यति ॥	KK-01-07-120-040c
निश्चयोऽस्यापहर्तुं ते कवचं कुण्डले तथा ।	KK-01-07-120-041a
अतस्त्वां बोधयाम्येष स्मर्तासि वचनं मम ॥	KK-01-07-120-041c
कर्ण उवाच ।	KK-01-07-120-042
शक्रो मां विप्ररूपेण यदि वै याचते द्विज ।	KK-01-07-120-042a
कथं तस्मै न दास्यामि यथा चास्म्यवबोधितः ॥	KK-01-07-120-042c
विप्राः पूज्यास्तु देवानां सततं प्रियमिच्छताम् ।	KK-01-07-120-043a
तं देवदेवं जानन्वै न शक्तोऽस्म्यवमन्त्रणे ॥	KK-01-07-120-043c
सूर्य उवाच ।	KK-01-07-120-044
यद्येवं शृणु मे वीर वरं ते सोऽपि दास्यति ।	KK-01-07-120-044a
शक्तिं त्वमपि याचेथाः सर्वशत्रुविबाधिनीम् ॥	KK-01-07-120-044c
वैशम्पायन उवाच ।	KK-01-07-120-045
एवमुक्त्वा द्विजः स्वप्ने तत्रैवान्तरधीयत ।	KK-01-07-120-045a
कर्णः प्रबुद्धस्तं स्वप्नं चिन्तयानोऽभवत्तदा ॥	KK-01-07-120-045c
तमिन्द्रो ब्राह्मणो भूत्वा पुत्रार्थं भूतभावनः ।	KK-01-07-120-046a
कुण्डले प्रार्थयामास कवचं च महाद्युतिः ॥	KK-01-07-120-046c
उत्कृत्याविमनाः स्वाङ्गात्कवचं रुधिरस्रवम् ।	KK-01-07-120-047a
कर्णौ पार्श्वे च द्वे छित्त्वा प्रायच्छत्स कृताञ्जलिः ॥	KK-01-07-120-047c
प्रतिगृह्य तु देवेशस्तुष्टस्तेनास्य कर्मणा ।	KK-01-07-120-048a
अहो साहसमित्याह मनसा वासवो हसन् ॥	KK-01-07-120-048c
देवदानवयक्षाणां गन्धर्वोरगरक्षसाम् ।	KK-01-07-120-049a
न तं पश्यामि यो ह्येतत्कर्म कर्ता भविष्यति ॥	KK-01-07-120-049c
प्रीतोऽस्मि कर्मणा तेन वरं ब्रूहि यदिच्छसि ।	KK-01-07-120-050a
कर्ण उवाच ।	KK-01-07-120-050
इच्छामि भगवद्दत्तां शक्तिं शत्रुनिबर्हणीम् ॥	KK-01-07-120-050c
वैशम्पायन उवाच ।	KK-01-07-120-051
शक्तिं तस्मै ददौ शक्रो विस्मयाद्वाक्यमब्रवीत् ।	KK-01-07-120-051a
देवदानवयक्षाणां गन्धर्वोरगरक्षसाम् ॥	KK-01-07-120-051c
यस्मै क्षेप्स्यसि रुष्टः सन्सोऽनया न भविष्यति ।	KK-01-07-120-052a
हत्वैकं समरे शत्रुं ततो मामागमिष्यति ।	KK-01-07-120-052c
इत्युक्त्वान्तर्दधे शक्रो वरं दत्त्वा तु तस्य वै ॥	KK-01-07-120-052e
प्राङ्नाम तस्य कथितं वसुषेण इति क्षितौ ।	KK-01-07-120-053a
कर्णो वैकर्तनश्चैव कर्मणा तेन सोऽभवत् ॥ ॥	KK-01-07-120-053c
	
	
	
	
	
	
	
अध्यायः 121	
	
	
वैशम्पायन उवाच ।	KK-01-07-121-001
सत्वरूपगुणोपेता धर्मारामा महाव्रता ।	KK-01-07-121-001a
दुहिता कुन्तिभोजस्य पृथा पृथुललोचना ॥	KK-01-07-121-001c
तां तु तेजस्विनीं कन्यां रूपयौवनशालिनीम् ।	KK-01-07-121-002a
व्यावृण्वन्पार्थिवाः केचिदतीव स्त्रीगुणैर्युताम् ॥	KK-01-07-121-002c
ततः सा कुन्तिभोजेन राज्ञाहूय नराधिपान् ।	KK-01-07-121-003a
पित्रा स्वयंवरे दत्ता दुहिता राजसत्तम ॥	KK-01-07-121-003c
ततः सा रङ्गमध्यस्थं तेषां राज्ञां मनस्विनी ।	KK-01-07-121-004a
ददर्श राजशार्दूलं पाण्डुं भरतसत्तमम् ॥	KK-01-07-121-004c
सिंहदर्पं महोरस्कं वृषभाक्षं महाबलम् ।	KK-01-07-121-005a
आदित्यमिव सर्वेषां राज्ञां प्रच्छाद्य वै प्रभाः ॥	KK-01-07-121-005c
तिष्ठन्तं राजसमितौ पुरन्दरमिवापरम् ।	KK-01-07-121-006a
तं दृष्ट्वा साऽनवद्याङ्गी कुन्तिभोजसुता शुभा ॥	KK-01-07-121-006c
पाण्डुं नरवरं रङ्गे हृदयेनाकुलाऽभवत् ।	KK-01-07-121-007a
ततः कामपरीताङ्गी सकृत्प्रचलमानसा ॥	KK-01-07-121-007c
व्रीडमान स्रजं कुन्ती राज्ञः स्कन्धे समासजत् ।	KK-01-07-121-008a
तं निशम्य वृतं पाण्डुं कुन्त्या सर्वे नराधिपाः ॥	KK-01-07-121-008c
यथागतं समाजग्मुर्गजैरश्वै रथैस्तथा ।	KK-01-07-121-009a
ततस्तस्याः पिता राजन्विवाहमकरोत्प्रभुः ॥	KK-01-07-121-009c
स तया कुन्तिभोजस्य दुहित्रा कुरुनन्दनः ।	KK-01-07-121-010a
युयुजेऽमितसौभाग्यः पौलोम्या मघवानिव ॥	KK-01-07-121-010c
कुन्त्याः पाण्डोश्च राजेन्द्र कुन्तिभोजो महीपतिः ।	KK-01-07-121-011a
कृत्वोद्वाहं तदा तं तु नानावसुभिरर्चितम् ।	KK-01-07-121-011c
स्वपुरं प्रेषयामास स राजा कुरुसत्तम ॥	KK-01-07-121-011e
ततो बलेन महता नानाध्वजपताकिना ।	KK-01-07-121-012a
स्तूयमानः स चाशीर्भिर्ब्राह्मणैश्च महर्षिभिः ॥	KK-01-07-121-012c
सम्प्राप्य नगरं राजा पाण्डुः कौरवनन्दनः ।	KK-01-07-121-013a
न्यवेशत तां भार्यां कुन्तीं स्वभवने प्रभुः ॥ ॥	KK-01-07-121-013c
	
	
	
	
अध्यायः 122	
	
	
वैशम्पायन उवाच ।	KK-01-07-122-001
ततः शान्तनवो भीष्मो राज्ञः पाण्डोर्यशस्विनः ।	KK-01-07-122-001a
विवाहस्यापरस्यार्थे चकार मतिमान्मतिम् ॥	KK-01-07-122-001c
सोऽमात्यैः स्थविरैः सार्धं ब्राह्मणैश्च महर्षिभिः ।	KK-01-07-122-002a
बलेन चतुरङ्गेण ययौ मद्रपतेः पुरम् ॥	KK-01-07-122-002c
तमागतमभिश्रुत्य भीष्मं वाहीकपुङ्गवः ।	KK-01-07-122-003a
प्रत्युद्गम्यार्चयित्वा च पुरं प्रावेशयन्नृपः ॥	KK-01-07-122-003c
दत्त्वा तस्यासनं शुभ्रं पाद्यमर्घ्यं तथैव च ।	KK-01-07-122-004a
मधुपर्कं च मद्रेशः पप्रच्छागमनेऽर्थिताम् ॥	KK-01-07-122-004c
तं भीष्मः प्रत्युवाचेदं मद्रराजं कुरूद्वहः ।	KK-01-07-122-005a
आगतं मां विजानीहि कन्यार्थिनमरिन्दम ॥	KK-01-07-122-005c
श्रूयते भवतः साध्वी स्वसा माद्री यशस्विनी ।	KK-01-07-122-006a
तामहं वरयिष्यामि पाण्डोरर्थे यशस्विनीम् ॥	KK-01-07-122-006c
युक्तरूपो हि सम्बन्धे त्वं नो राजन्वयं तव ।	KK-01-07-122-007a
एतत्सञ्चिन्त्य मद्रेश गृहाणास्मान्यथाविधि ॥	KK-01-07-122-007c
तमेवंवादिनं भीष्मं प्रत्यभाषत मद्रपः ।	KK-01-07-122-008a
न हि मेऽन्यो वरस्त्वत्तः श्रेयानिति मतिर्मम ॥	KK-01-07-122-008c
पूर्वैः प्रवर्तितं किञ्चित्कुलेऽस्मिन्नृपसत्तमैः ।	KK-01-07-122-009a
साधु वा यदि वाऽसाधु तन्नातिक्रान्तुमुत्सहे ॥	KK-01-07-122-009c
व्यक्तं तद्भवतश्चापि विदितं नात्र संशयः ।	KK-01-07-122-010a
न च युक्तं तथा वक्तुं भवान्देहीति सत्तम ॥	KK-01-07-122-010c
कुलधर्मः स नो वीर प्रमाणं परमं च तत् ।	KK-01-07-122-011a
तेन त्वां न ब्रवीम्येतदसन्दिग्धं वचोऽरिहन् ॥	KK-01-07-122-011c
तं भीष्मः प्रत्युवाचेदं मद्रराजं जनाधिपः ।	KK-01-07-122-012a
धर्म एष परो राजन्स्वयमुक्तः स्वयम्भुवा ॥	KK-01-07-122-012c
नात्र कश्चन दोषोऽस्ति पूर्वैर्विधिरयं कृतः ।	KK-01-07-122-013a
विदितेयं च ते शल्य मर्यादा साधुसम्मता ॥	KK-01-07-122-013c
इत्युक्त्वा स महातेजाः शातकुम्भं कृताकृतम् ।	KK-01-07-122-014a
रत्नानि च विचित्राणि शल्यायादात्सहस्रशः ॥	KK-01-07-122-014c
गजानश्वान्रथांश्चैव वासांस्याभरणानि च ।	KK-01-07-122-015a
मणिमुक्ताप्रवालं च गाङ्गेयो व्यसृजच्छुभम् ॥	KK-01-07-122-015c
तत्प्रगृह्य धनं सर्वं शल्यः सम्प्रतीमानसः ।	KK-01-07-122-016a
ददौ तां समलङ्कृत्य स्वसारं कौरवर्षभे ॥	KK-01-07-122-016c
स तां माद्रीमुपादाय भीष्मः सागरगासुतः ।	KK-01-07-122-017a
आजगाम पुरीं धीमान्प्रविष्टो गजसाह्वयम् ॥	KK-01-07-122-017c
तत इष्टेऽहनि प्राप्ते मुहूर्ते साधुसम्मते ।	KK-01-07-122-018a
`विवाहं कारायामास भीष्मः पाण्डोर्महात्मनः ।'	KK-01-07-122-018c
जग्राह विधिवत्पाणिं माद्र्याः पाण्डुर्नराधिपः ॥	KK-01-07-122-018e
ततो विवाहे निर्वृत्ते स राजा कुरुनन्दनः ।	KK-01-07-122-019a
स्थापयामास तां भार्यां शुभे वेश्मनि भामिनीं ॥	KK-01-07-122-019c
स ताभ्यां व्यचरत्सार्धं भार्याभ्यां राजसत्तमः ।	KK-01-07-122-020a
कुन्त्या माद्र्या च राजेन्द्रो यथाकामं यथासुखम् ॥	KK-01-07-122-020c
ततः स कौरवो राजा विहृत्य त्रिदशा निशाः ।	KK-01-07-122-021a
जिगीषया महीं पाण्डुर्निरक्रामत्पुरात्प्रभो ॥	KK-01-07-122-021c
स भीष्मप्रमुखान्वृद्धानभिवाद्य प्रणम्य च ।	KK-01-07-122-022a
धृतराष्ट्रं च कौरव्यं तथान्यान्कुरुसत्तमान् ।	KK-01-07-122-022c
आमन्त्र्य प्रययौ राजा तैश्चैवाप्यनुमोजितः ॥	KK-01-07-122-022e
मङ्गलाचारयुक्ताभिराशीर्भिरभिनन्दितः ।	KK-01-07-122-023a
गजवाजिरथौघेन बलेन महताऽगमत् ॥	KK-01-07-122-023c
स राजा देवगर्भाभो विजिगीषुर्वसुन्धराम् ।	KK-01-07-122-024a
हृष्टपुष्टबलैः प्रायात्पाण्डुः शत्रूननेकशः ॥	KK-01-07-122-024c
पूर्वमागस्कृतो गत्वा दशार्णाः समरे जिताः ।	KK-01-07-122-025a
पाण्डुना नरसिंहेन कौरवाणां यशोभृता ॥	KK-01-07-122-025c
ततः सेनामुपादाय पाण्डुर्नानाविधध्वजाम् ।	KK-01-07-122-026a
प्रभूतहस्त्यश्वयुतां पदातिरथसङ्कुलाम् ॥	KK-01-07-122-026c
आगस्कारी महीपानां बहूनां बलदर्पितः ।	KK-01-07-122-027a
गोप्ता मगधराष्ट्रस्य दीर्घो राजगृहे हतः ॥	KK-01-07-122-027c
ततः कोशं समादाय वाहनानि च भूरिशः ।	KK-01-07-122-028a
पाण्डुना मिथिलां गत्वा विदेहाः समरे जिताः ॥	KK-01-07-122-028c
तथा काशिषु सुह्मेषु पुण्ड्रेषु च नरर्षभ ।	KK-01-07-122-029a
स्वबाहुबलवीर्येण कुरूणामकरोद्यशः ॥	KK-01-07-122-029c
तं शरौघमहाज्वालं शस्त्रार्चिषमरिन्दमम् ।	KK-01-07-122-030a
पाण्डुपावकमासाद्य व्यदह्यन्त नराधिपाः ॥	KK-01-07-122-030c
ते ससेनाः ससेनेन विध्वंसितबला नृपाः ।	KK-01-07-122-031a
पाण्डुना वशगाः कृत्वा कुरुकर्मसु योजिताः ॥	KK-01-07-122-031c
तेन ते निर्जिताः सर्वे पृथिव्यां सर्वपार्थिवाः ।	KK-01-07-122-032a
तमेकं मेनिरे शूरं देवेष्विव पुरन्दरम् ॥	KK-01-07-122-032c
तं कृताञ्जलयः सर्वे प्रणता वसुधाधिपाः ।	KK-01-07-122-033a
उपाजग्मुर्धनं गृह्य रत्नानि विविधानि च ॥	KK-01-07-122-033c
मणिमुक्ताप्रवालं च सुवर्णं रजतं बहु ।	KK-01-07-122-034a
गोरत्नान्यश्वरत्नानि रथरत्नानि कुञ्जरान् ॥	KK-01-07-122-034c
खरोष्ट्रमहिषांश्चैव यच्च किञ्चिदजाविकम् ।	KK-01-07-122-035a
कम्लाजिनरत्नानि राङ्कवास्तरणानि च ।	KK-01-07-122-035c
तत्सर्वं प्रतिजग्राह राजा नागपुराधिपः ॥	KK-01-07-122-035e
तदादाय ययौ पाण्डुः पुनर्मदितवाहनः ।	KK-01-07-122-036a
हर्षयिष्यन्स्वराष्ट्राणि पुरं च गजसाह्वयम् ॥	KK-01-07-122-036c
शान्तनो राजसिंहस्य भरतस्य च धीमतः ।	KK-01-07-122-037a
प्रनष्टः कीर्तिजः शब्दः पाण्डुना पुनराहृतः ॥	KK-01-07-122-037c
ये पुरा कुरुराष्ट्राणि जह्रुः कुरुधनानि च ।	KK-01-07-122-038a
ते नागपुरसिंहेन पाण्डुना करदीकृताः ॥	KK-01-07-122-038c
इत्यभाषन्त राजानो राजामात्याश्च सङ्गताः ।	KK-01-07-122-039a
प्रतीतमनसो हृष्टाः पौरजानपदैः सह ॥	KK-01-07-122-039c
प्रत्युद्ययुश्च तं प्राप्तं सर्वे भीष्मपुरोगमाः ।	KK-01-07-122-040a
ते नदूरमिवाध्वानं गत्वा नागपुरालयाः ॥	KK-01-07-122-040c
आवृतं ददृशुर्हृष्टा लोकं बहुविधैर्धनैः ।	KK-01-07-122-041a
नानायानसमानीतै रत्नैरुच्चावचैस्तदा ॥	KK-01-07-122-041c
हस्त्यश्वरथरत्नैश्च गोभिरुष्ट्रैस्तथाऽऽविभिः ।	KK-01-07-122-042a
नान्तं ददृशुरासाद्य भीष्मेण सह कौरवाः ॥	KK-01-07-122-042c
सोऽभिवाद्य पितुः पादौ कौसल्यानन्दवर्धनः ।	KK-01-07-122-043a
यथाऽर्हं मानयामास पौरजानपदानपि ॥	KK-01-07-122-043c
प्रमृद्य परराष्ट्राणि कृतार्थं पुनरागतम् ।	KK-01-07-122-044a
पुत्रमाश्लिष्य भीष्मस्तु हर्षादश्रूण्यवर्तयत् ॥	KK-01-07-122-044c
स तूर्यशतशङ्खानां भेरीणां च महास्वनैः ।	KK-01-07-122-045a
हर्षयन्सर्वशः पौरान्विवेश गजसाह्वयम् ॥ ॥	KK-01-07-122-045c
	
	
	
	
	
	
	
अध्यायः 123	
	
	
वैशम्पायन उवाच ।	KK-01-07-123-001
धृतराष्ट्राभ्यनुज्ञातः स्वबाहुविजितं धनम् ।	KK-01-07-123-001a
भीष्माय सत्यवत्यै च मात्रे चोपजहार सः ॥	KK-01-07-123-001c
विदुराय च वै पाण्डुः प्रेषयामास तद्धनम् ।	KK-01-07-123-002a
सुहृदश्चापि धर्मात्मा धनेन समतर्पयत् ॥	KK-01-07-123-002c
ततः सत्यवतीं भीष्मं कौसल्यां च यशस्विनीम् ।	KK-01-07-123-003a
शुभैः पाण्डुर्जितैरर्थैस्तोषयामास भारत ॥	KK-01-07-123-003c
ननन्द माता कौसल्या तमप्रतिमतेजसम् ।	KK-01-07-123-004a
जयन्तमिव पौलोमी परिष्वज्य नर्षभम् ॥	KK-01-07-123-004c
तस्य वीरस्य विक्रान्तैः सहस्रशतदक्षिणैः ।	KK-01-07-123-005a
अश्वमेधशतैरीजे धृतराष्ट्रो महामखैः ॥	KK-01-07-123-005c
सम्प्रयुक्तस्तु कुन्त्या च माद्र्या च भरतर्षभ ।	KK-01-07-123-006a
जिततन्द्रिस्तदा पाण्डुर्बभूव वनगोचरः ॥	KK-01-07-123-006c
हित्वा प्रासादनिलयं शुभानि शयनानि च ।	KK-01-07-123-007a
अरण्यनित्यः सततं बभूव मृगयापरः ॥	KK-01-07-123-007c
स चरन्दक्षिणं पार्श्वं रम्यं हिमवतो गिरः ।	KK-01-07-123-008a
उवास गिरिपृष्ठेषु महाशालवनेषु च ॥	KK-01-07-123-008c
रराज कुन्त्या माद्र्या च पाण्डुः सह वने चरन् ।	KK-01-07-123-009a
करेण्वोरिव मध्यस्थः श्रीमान्पौरन्दरो गजः ॥	KK-01-07-123-009c
भारतं सह भार्याभ्यां खङ्गबाणधनुर्धरम् ।	KK-01-07-123-010a
विचित्रकवचं वीरं परमास्त्रविदं नृपम् ।	KK-01-07-123-010c
देवोऽयमित्यमन्यन्त चरन्तं वनवासिनः ॥	KK-01-07-123-010e
तस्य कामांश्च भोगांश्च नरा नित्यमतन्द्रिताः ।	KK-01-07-123-011a
उपजह्रुर्वनान्तेषु धृतराष्ट्रेण चोदिताः ॥	KK-01-07-123-011c
तदासाद्य महारण्यं मृगव्यालनिषेवितम् ।	KK-01-07-123-012a
तत्र मैथुनकालस्थं ददर्श मृगयूथपम् ॥	KK-01-07-123-012c
ततस्तं च मृगीं चैव रुक्मपुङ्खैः सुपत्रिभिः ।	KK-01-07-123-013a
निर्बिभेद शरैस्तीक्ष्णैः पाण्डुः पञ्चभिराशुगैः ॥	KK-01-07-123-013c
स च राजन्महातेजा ऋषिपुत्रस्तपोधनः ।	KK-01-07-123-014a
भार्यया सह तेजस्वी मृगरूपेण सङ्गतः ॥	KK-01-07-123-014c
स संयुक्तस्तया मृग्या मानुषीं वाचमीरयन् ।	KK-01-07-123-015a
क्षणेन पतितो भूमौ विललापातुरो मृगः ॥	KK-01-07-123-015c
मृग उवाच ।	KK-01-07-123-016
काममन्युवशं प्राप्ता बुद्ध्यन्तरगता अपि ।	KK-01-07-123-016a
वर्जयन्ति नृशंसानि पापेष्वपि रता नराः ॥	KK-01-07-123-016c
न विधिं ग्रसते प्रज्ञा प्रज्ञां तु ग्रसते विधिः ।	KK-01-07-123-017a
विधिपर्यागतानर्थान्प्रज्ञावान्प्रतिपद्यते ॥	KK-01-07-123-017c
शश्वद्धर्मात्मनां मुख्ये कुले जातस्य भारत ।	KK-01-07-123-018a
कामलोभाभिभूतस्य कथं ते चलिता मतिः ॥	KK-01-07-123-018c
पाण्डुरुवाच ।	KK-01-07-123-019
शत्रूणां या वधे वृत्तिः सा मृगाणां वधे स्मृता ।	KK-01-07-123-019a
राज्ञां मृग न मां मोहात्त्वं गर्हयितुमर्हसि ॥	KK-01-07-123-019c
अच्छद्मनाऽमायया च मृगाणां वध इष्यते ।	KK-01-07-123-020a
स एव धर्मो राज्ञां तु तद्धि त्वं किं नु गर्हसे ॥	KK-01-07-123-020c
अगस्त्यः सत्रमासीनश्चकार मृगयामृषिः ।	KK-01-07-123-021a
आरण्यान्सर्वदैवत्यान्मृगान्प्रोक्ष्य महावने ॥	KK-01-07-123-021c
प्रमाणदृष्टधर्मेण कथमस्मान्विगर्हसे ।	KK-01-07-123-022a
अगस्त्यस्याभिचारेण युष्माकं विहितो वधः ॥	KK-01-07-123-022c
न रिपून्वै समुद्दिश्य विमुञ्चन्ति नराः शरान् ।	KK-01-07-123-023a
रन्ध्र एषां विशेषेण वधकालः प्रशस्यते ॥	KK-01-07-123-023c
प्रमत्तमप्रमत्तं वा विवृतं घ्नन्ति चौजसा ।	KK-01-07-123-024a
उपायैर्विविधैस्तीक्ष्णैः कस्मान्मृग विगर्हसे ॥	KK-01-07-123-024c
मृग उवाच ।	KK-01-07-123-025
नाहं घ्नन्तं मृगन्राजन्विगर्हे चात्मकारणात् ।	KK-01-07-123-025a
मैथुनं तु प्रतीक्ष्यं मे त्वयेहाद्यानृशंस्यतः ॥	KK-01-07-123-025c
सर्वभूतहिते काले सर्वभूतेप्सिते तथा ।	KK-01-07-123-026a
को हि विद्वान्मृगं हन्याच्चरन्तं मैथुनं वने ॥	KK-01-07-123-026c
अस्यां मृग्यां च राजेन्द्र हर्षान्मैथुनमाचरम् ।	KK-01-07-123-027a
पुरुषार्थफलं कर्तुं तत्त्वया विफलीकृतम् ॥	KK-01-07-123-027c
पौरवाणां महाराज तेषामक्लिष्टकर्मणाम् ।	KK-01-07-123-028a
वंशे जातस्य कौरव्य नानुरूपमिदं तव ॥	KK-01-07-123-028c
नृशंसं कर्म सुमहत्सर्वलोकविगर्हितम् ।	KK-01-07-123-029a
अस्वर्ग्यमयशस्यं चाप्यधर्मिष्ठं च भारत ॥	KK-01-07-123-029c
स्त्रीभोगानां विशेषज्ञः शास्त्रधर्मार्थतत्त्ववित् ।	KK-01-07-123-030a
नार्हस्त्वं सुरसङ्काश कर्तुमस्वर्ग्यमीदृशम् ॥	KK-01-07-123-030c
त्वया नृशंसकर्तारः पापाचाराश्च मानवाः ।	KK-01-07-123-031a
निग्राह्याः पार्थिवश्रेष्ठ त्रिवर्गपरिवर्जिताः ॥	KK-01-07-123-031c
किं कृतं ते नरश्रेष्ठ मामिहानागसं घ्नतः ।	KK-01-07-123-032a
मुनिं मूलफलाहारं मृगवेषधरं नृप ॥	KK-01-07-123-032c
वसमानमरण्येषु नित्यं शमपरायणम् ।	KK-01-07-123-033a
त्वयाऽहं हिंसितो यस्मात्तस्मात्त्वामप्यनागसः ॥	KK-01-07-123-033c
द्वयोर्नृशंसकर्तारमवशं काममोहितम् ।	KK-01-07-123-034a
जीवितान्तकरो भावो मैथुने समुपैष्यति ॥	KK-01-07-123-034c
अहं हि किन्दमो नाम तपसा भावितो मुनिः ।	KK-01-07-123-035a
व्यपत्रपन्मनुष्याणां मृग्यां मैथुनमाचरम् ॥	KK-01-07-123-035c
मृगो भत्वा मृगैः सार्धं चरामि गहने वने ।	KK-01-07-123-036a
न तु ते ब्रह्महत्येयं भविष्यत्यविजानतः ॥	KK-01-07-123-036c
मृगरूपधरं हत्वा मामेवं काममोहितम् ।	KK-01-07-123-037a
अस्य तु त्वं फलं मूढ प्राप्स्यसीदृशमेव हि ॥	KK-01-07-123-037c
प्रियया सह संवासं प्राप्य कामविमोहितः ।	KK-01-07-123-038a
त्वमप्यस्यामवस्थायां प्रेतलोकं गमिष्यसि ॥	KK-01-07-123-038c
अन्तकाले हि संवासं यया गन्तासि कान्तया ।	KK-01-07-123-039a
प्रेतराजपुरं प्राप्तं सर्वभूतदुरत्ययम् ।	KK-01-07-123-039c
भक्त्या मतिमतां श्रेष्ठ सैव त्वाऽनुगमिष्यति ॥	KK-01-07-123-039a
वर्तमानः सुखे दुःखं यथाऽहं प्रापितस्त्वया ।	KK-01-07-123-040c
तथा त्वां च सुखं प्राप्तं दुःखमभ्यागमिष्यति ॥	KK-01-07-123-040a
वैशम्पायन उवाच ।	KK-01-07-123-041
एवमुक्त्वा सुदुःखार्तो जीवितात्स व्यमुच्यत ।	KK-01-07-123-041a
मृगः पाण्डुश्च दुःखार्तः क्षणेन समपद्यत ॥ ॥	KK-01-07-123-041c
	
	
	
	
	
	
	
अध्यायः 124	
	
	
वैशम्पायन उवाच ।	KK-01-07-124-001
तं व्यतीतमुपक्रम्य राजा स्वमिव बान्धवम् ।	KK-01-07-124-001a
सभार्यः शोकदुःखार्तः पर्यदेवयदातुरः ॥	KK-01-07-124-001c
पाण्डुरुवाच ।	KK-01-07-124-002
सतामपि कुले जाताः कर्मणा बत दुर्गतिम् ।	KK-01-07-124-002a
प्राप्नुवन्त्यकृतात्मानः कामजालविमोहिताः ॥	KK-01-07-124-002c
शश्वद्धर्मात्मना जातो बाल एव पिता मम ।	KK-01-07-124-003a
जीवितान्तमनुप्राप्तः कामात्मैवेति नः श्रुतम् ॥	KK-01-07-124-003c
तस्य कामात्मनः क्षेत्रे राज्ञः संयतवागृषिः ।	KK-01-07-124-004a
कृष्णद्वैपायनः साक्षाद्भगवान्मामजीजनत् ॥	KK-01-07-124-004c
तस्याद्य व्यसने बुद्धिः सञ्जातेयं ममाधमा ।	KK-01-07-124-005a
त्यक्तस्य देवैरनयान्मृगयां परिधावतः ॥	KK-01-07-124-005c
मोक्षमेव व्यवस्यामि बन्धो हि व्यसनं महत् ।	KK-01-07-124-006a
सुवृत्तिमनुवर्तिष्ये तामहं पितुरव्ययाम् ॥	KK-01-07-124-006c
अतीव तपसात्मानं योजयिष्याम्यसंशयम् ।	KK-01-07-124-007a
तस्मादेकाहमेकाहमेकैकस्मिन्वनस्पतौ ॥	KK-01-07-124-007c
चरन्भैक्षं मुनिर्मुण्डश्चरिष्याम्याश्रमानिमान् ।	KK-01-07-124-008a
पांसुना समवच्छन्नः शून्यागारकृतालयः ॥	KK-01-07-124-008c
वृक्षमूलनिकेतो वा त्यक्तसर्वप्रियाप्रियः ।	KK-01-07-124-009a
न शोचन्न प्रहृष्यंश्च तुल्यनिन्दात्मसंस्तुतिः ॥	KK-01-07-124-009c
निराशीर्निर्नमस्कारो निर्द्वन्द्वो निष्परिग्रहः ।	KK-01-07-124-010a
न चाप्यवहसन्कञ्चिन्न कुर्वन्भ्रुकुटीं क्वचित् ॥	KK-01-07-124-010c
प्रसन्नवदनो नित्यं सर्वभूतहिते रतः ।	KK-01-07-124-011a
जङ्गमाजङ्गमं सर्वमविहिंसंश्चतुर्विधम् ॥	KK-01-07-124-011c
स्वासु प्रजास्विव सदा समः प्राणभृतः प्रति ।	KK-01-07-124-012a
एककालं चरन्भैक्षं कुलानि दश पञ्च च ॥	KK-01-07-124-012c
असम्भवे वा भैक्षस्य चरन्ननशनान्यपि ।	KK-01-07-124-013a
अल्पमल्पं च भुञ्जानः पूर्वालाभे न जातुचित् ॥	KK-01-07-124-013c
अन्यान्यपि चरँल्लोभादलाभे सप्त पूरयन् ।	KK-01-07-124-014a
अलाभे यदि वा लाभे समदर्शी महातपाः ॥	KK-01-07-124-014c
वास्यैकं तक्षतो बाहुं चन्दनेनैकमुक्षतः ।	KK-01-07-124-015a
नाकल्याणं न कल्याणं चिन्तयन्नुभयोस्तयोः ॥	KK-01-07-124-015c
न जिजीविषुवत्किञ्चिन्न मुमूर्षुवदाचरन् ।	KK-01-07-124-016a
जीवितं मरणं चैव नाभिन्दन्न च द्विषन् ॥	KK-01-07-124-016c
याः काश्चिज्जीवता शक्याः कर्तुमभ्युदयक्रियाः ।	KK-01-07-124-017a
ताः सर्वाः समतिक्रम्य निमेषादिव्यवस्थितः ॥	KK-01-07-124-017c
तासु चाप्यनवस्थासु त्यक्तसर्वेन्द्रियक्रियः ।	KK-01-07-124-018a
सम्परित्यक्तधर्मार्थः सुनिर्णिक्तात्मकल्मषः ॥	KK-01-07-124-018c
निर्मुक्तः सर्वपापेभ्यो व्यतीतः सर्ववागुराः ।	KK-01-07-124-019a
न वशे कस्यचित्तिष्ठन्सधर्मा मातरिश्वनः ॥	KK-01-07-124-019c
एतया सततं वृत्त्या चरन्नेवम्प्रकारया ।	KK-01-07-124-020a
देहं संस्थापयिष्यामि निर्भयं मार्गमास्थितः ॥	KK-01-07-124-020c
नाहं सुकृपणे मार्गे स्ववीर्यक्षयशोचिते ।	KK-01-07-124-021a
स्वधर्मात्सततापेते चरेयं वीर्यवर्जितः ॥	KK-01-07-124-021c
सत्कृतोऽसत्कृतो वाऽपि योऽन्यां कृपणचक्षुषा ।	KK-01-07-124-022a
उपैति वृत्तिं कामात्मा स शुनां वर्तते पथि ॥	KK-01-07-124-022c
वैशम्पायन उवाच ।	KK-01-07-124-023
एवमुक्त्वा सुदुःखार्तो निःश्वासपरमो नृपः ।	KK-01-07-124-023a
अवेक्षमाणः कुन्तीं च मान्द्रीं च समभाषत ॥	KK-01-07-124-023c
कौसल्या विदुरः क्षत्ता राजा च सह बन्धुभिः ।	KK-01-07-124-024a
आर्या सत्यवती भीष्मस्ते च राजपुरोहिताः ॥	KK-01-07-124-024c
ब्राह्मणाश्च महात्मानः सोमपाः संशितव्रताः ।	KK-01-07-124-025a
पौरवृद्धाश्च ये तत्र निवसन्त्यस्मदाश्रयाः ।	KK-01-07-124-025c
प्रसाद्य सर्वे वक्तव्याः पाण्डुः प्रव्राजितो वने ॥	KK-01-07-124-025e
निशम्य वचनं भर्तुस्त्यागधर्मकृतात्मनः ।	KK-01-07-124-026a
तत्समं वचनं कुन्ती माद्री च समभाषताम् ॥	KK-01-07-124-026c
अन्येऽपि ह्याश्रमाः सन्ति ये शक्या भरतर्षभ ।	KK-01-07-124-027a
`आवाभ्यां सह वस्तुं वै धर्ममाश्रित्य चिन्त्यताम् ।'	KK-01-07-124-027c
आवाभ्यां धर्मपत्नीभ्यां सह तप्तुं तपो महत् ॥	KK-01-07-124-027e
शरीरस्यापि मोक्षाय धर्मं प्राप्य महाफलम् ।	KK-01-07-124-028a
त्वमेव भविता भर्ता स्वर्गस्यापि न संशयः ॥	KK-01-07-124-028c
प्रणिधायेन्द्रियग्रामं भर्तृलोकपरायणे ।	KK-01-07-124-029a
त्यक्त्वा कामसुखे ह्यावां तप्स्यवो विपुलं तपः ॥	KK-01-07-124-029c
यदि चावां महाप्राज्ञ त्यक्ष्यसि त्वं विशांपते ।	KK-01-07-124-030a
अद्यैवावां प्रहास्यावो जीवितं नात्र संशयः ॥	KK-01-07-124-030c
पाण्डुरुवाच ।	KK-01-07-124-031
यदि व्यवसितं ह्येतद्युवयोर्धर्मसंहितम् ।	KK-01-07-124-031a
स्ववृत्तिमनुवर्तिष्ये तामहं पितुरव्ययाम् ॥	KK-01-07-124-031c
त्यक्त्वा ग्राम्यसुखाहारं तप्यमानो महत्तपः ।	KK-01-07-124-032a
वल्कली फलमूलाशी चरिष्यामि महावने ॥	KK-01-07-124-032c
अग्नौ जुह्वन्नुभौ कालावुभौ कालावुपस्पृशन् ।	KK-01-07-124-033a
कृशः परिमिताहारश्चीरचर्मजटाधरः ॥	KK-01-07-124-033c
शीतवातातपसहः क्षुत्पिपासानवेक्षकः ।	KK-01-07-124-034a
तपसा दुश्चरेणेदं शरीरमुपशोषयन् ॥	KK-01-07-124-034c
एकान्तशीली विमृशन्पक्वापक्वेन वर्तयन् ।	KK-01-07-124-035a
पितृन्देवांश्च वन्येन वाग्भिरद्भिश्च तर्पयन् ॥	KK-01-07-124-035c
वानप्रस्थजनस्यापि दर्शनं कुलवासिनः ।	KK-01-07-124-036a
नाप्रियाण्याचरिष्यामि किं पुनर्ग्रामवासिनाम् ॥	KK-01-07-124-036c
एवमारण्यशास्त्राणामुग्रमुग्रतरं विधिम् ।	KK-01-07-124-037a
काङ्क्षमाणोऽहमास्थास्ये देहस्यास्याऽऽसमापनात् ॥	KK-01-07-124-037c
वैशम्पायन उवाच ।	KK-01-07-124-038
इत्येवमुक्त्वा भार्ये ते राजा कौरवनन्दनः ।	KK-01-07-124-038a
ततश्चूडामणिं निष्कमङ्गदे कुण्डलानि च ॥	KK-01-07-124-038c
वासांसि च महार्हाणि स्त्रीणामाभरणानि च ।	KK-01-07-124-039a
`वाहनानि च मुख्यानि शस्त्राणि कवचानि च ॥	KK-01-07-124-039c
हेमभाण्डानि दिव्यानि पर्यङ्कास्तरणानि च ।	KK-01-07-124-040a
मणिमुक्ताप्रवालानि रत्नानि विविधानि च ॥'	KK-01-07-124-040c
प्रदाय सर्वं विप्रेभ्यः पाण्डुर्भृत्यानभाषत ।	KK-01-07-124-041a
गत्वा नागपुरं वाच्यं पाण्डुः प्रव्राजितो वने ।	KK-01-07-124-041c
अर्थं कामं सुखं चैव रतिं च परमात्मिकाम् ॥	KK-01-07-124-041e
प्रतस्थे सर्वमुत्सृज्य सभार्यः कुरुनन्दनः ।	KK-01-07-124-042a
ततस्तस्यानुयातारस्ते चैव परिचारकाः ॥	KK-01-07-124-042c
श्रुत्वा भरतसिंहस्य विधिधाः करुणा गिरः ।	KK-01-07-124-043a
भममार्तस्वरं कृत्वा हाहेति परिचुक्रुशुः ॥	KK-01-07-124-043c
उष्णमश्रु विमुञ्चन्तस्तं विहाय महीपतिम् ।	KK-01-07-124-044a
ययुर्नागपुरं तूर्णं सर्वमादाय तद्धनम् ॥	KK-01-07-124-044c
ते गत्वा नगरं राज्ञो यथावृत्तं महात्मनः ।	KK-01-07-124-045a
कथयाञ्चक्रिरे राज्ञस्तद्धनं विविधं ददुः ॥	KK-01-07-124-045c
श्रुत्वा तेभ्यस्ततः सर्वं यथावृत्तं महावने ।	KK-01-07-124-046a
धृतराष्ट्रो नरश्रेष्ठः पाण्डुमेवान्वशोचत ॥	KK-01-07-124-046c
न शय्यासनभोगेषु रतिं विन्दति कर्हिचित् ।	KK-01-07-124-047a
भ्रातृशोकसमाविष्टस्तमेवार्थं विचिन्तयन् ॥	KK-01-07-124-047c
राजपुत्रस्तु कौरव्य पाण्डुर्मूलफलाशनः ।	KK-01-07-124-048a
जगाम सह पत्नीभ्यां ततो नागशतं गिरिम् ॥	KK-01-07-124-048c
स चैत्ररथमासाद्य कालकूटमतीत्य च ।	KK-01-07-124-049a
हिमवन्तमतिक्रम्य प्रययौ गन्धमादनम् ॥	KK-01-07-124-049c
रक्ष्यमाणो महाभूतैः सिद्धैश्च परमर्षिभिः ।	KK-01-07-124-050a
उवास स महाराज समेषु विषमेषु च ॥	KK-01-07-124-050c
इन्द्रद्युम्नसरः प्राप्य हंसकूटमतीत्य च ।	KK-01-07-124-051a
शतशृङ्गे महाराज तापसः समतप्यत ॥ ॥	KK-01-07-124-051c
	
	
	
	
	
	
	
अध्यायः 125	
	
	
वैशम्पायन उवाच ।	KK-01-07-125-001
तत्रापि तपसि श्रेष्ठे वर्तमानः स वीर्यवान् ।	KK-01-07-125-001a
सिद्धचारणसङ्घानां बभूव प्रियदर्शनः ॥	KK-01-07-125-001c
सुश्रूषुरनहंवादी संयतात्मा जितेन्द्रियः ।	KK-01-07-125-002a
स्वर्गं गन्तुं पराक्रान्तः स्वेन वीर्येण भारत ॥	KK-01-07-125-002c
केषाञ्चिदभवद्भ्राता केषाञ्चिदभवत्सखा ।	KK-01-07-125-003a
ऋषयस्त्वपरे चैनं पुत्रवत्पर्यपालयन् ॥	KK-01-07-125-003c
स तु कालेन महता प्राप्य निष्कल्मषं तपः ।	KK-01-07-125-004a
ब्रह्मर्षिसदृशः पाण्डुर्बभूव भरतर्षभ ॥	KK-01-07-125-004c
अमावास्यां तु सहिता ऋषयः संशितव्रताः ।	KK-01-07-125-005a
ब्रह्माणं द्रष्टुकामास्ते सम्प्रतस्थुर्महर्षयः ॥	KK-01-07-125-005c
सम्प्रयातानृषीन्दृष्ट्वा पाण्डुर्वचनमब्रवीत् ।	KK-01-07-125-006a
भवन्तः क्व गमिष्यन्ति ब्रूत मे वदतां वराः ॥	KK-01-07-125-006c
ऋषय ऊचुः ।	KK-01-07-125-007
समावायो महानद्य ब्रह्मलोके महात्मनाम् ।	KK-01-07-125-007a
देवानां च ऋषीणां च पितॄणां च महात्मनाम् ।	KK-01-07-125-007c
वयं तत्र गमिष्यामो द्रष्टुकामाः स्वयम्भुवम् ॥	KK-01-07-125-007e
वैशम्पायन उवाच ।	KK-01-07-125-008
पाण्डुरुत्थाय सहसा गन्तुकामो महर्षिभिः ।	KK-01-07-125-008a
स्वर्गपारं तितीर्षुः स शतशृङ्गादुदङ्मुखः ॥	KK-01-07-125-008c
प्रतस्थे सह पत्नीभ्यामब्रुवंस्तं च तापसाः ।	KK-01-07-125-009a
उपर्युपरि गच्छन्तः शैलराजमुदङ्मुखाः ॥	KK-01-07-125-009c
दृष्टवन्तो गिरौ रम्ये दुर्गान्देशान्बहून्वयम् ।	KK-01-07-125-010a
विमानशतसम्बाधां गीतस्वरनिनादिताम् ॥	KK-01-07-125-010c
आक्रीडभूमिं देवानां गन्धर्वाप्सरसां तथा ।	KK-01-07-125-011a
उद्यानानि कुबेरस्य समानि विषमाणि च ॥	KK-01-07-125-011c
महानदीनितम्बांश्च गहनान्गिरिगह्वरान् ।	KK-01-07-125-012a
सन्ति नित्यहिमा देशा निर्वृक्षमृगपक्षिणः ॥	KK-01-07-125-012c
सन्ति क्वचिन्महादर्यो दुर्गाः काश्चिद्दुरासदाः ।	KK-01-07-125-013a
नातिक्रामेत पक्षी यान्कुत एवेतरे मृगाः ॥	KK-01-07-125-013c
वायुरेको हि यात्यत्र सिद्धाश्च परमर्षयः ।	KK-01-07-125-014a
गच्छन्त्यौ शैलराजेऽस्मिन्राजपुत्र्यौ कथं न्विमे ॥	KK-01-07-125-014c
न सीदेतामदुःखार्हे मा गमो भरतर्षभ ।	KK-01-07-125-015a
पाण्डुरुवाच ।	KK-01-07-125-015
अप्रजस्य महाभागा न द्वारं परिचक्षते ॥	KK-01-07-125-015c
स्वर्गे तेनाभितप्तोऽहमप्रजस्तु ब्रवीमि वः ।	KK-01-07-125-016a
सोऽहमुग्रेण तपसा सभार्यस्त्यक्तजीवितः ॥	KK-01-07-125-016c
अनपत्योऽपि विन्देयं स्वर्गमुग्रेण कर्मणा ।	KK-01-07-125-017a
ऋषय ऊचुः ।	KK-01-07-125-017
अस्ति वै तव धर्मात्मन्विद्म देवोपम शुभम् ॥	KK-01-07-125-017c
अपत्यमनघं राजन्वयं दिव्येन चक्षुषा ।	KK-01-07-125-018a
दैवोद्दिष्टं नरव्याघ्र कर्मणेहोपपादय ॥	KK-01-07-125-018c
अक्लिष्टं फलमव्यग्रो विन्दते बुद्धिमान्नरः ।	KK-01-07-125-019a
तस्मिन्दृष्टे फले राजन्प्रयत्नं कर्तुमर्हसि ॥	KK-01-07-125-019c
अपत्यं गुणसम्पन्नं लब्धा प्रीतिकरं ह्यसि ।	KK-01-07-125-020a
वैशम्पायन उवाच ।	KK-01-07-125-020
तच्छ्रुत्वा तापसवचः पाण्डुस्चिन्तापरोऽभवत् ॥	KK-01-07-125-020c
आत्मनो मृगशापेन जानन्नुपहतां क्रियाम् ॥ ॥	KK-01-07-125-021ac
	
	
	
	
	
	
	
अध्यायः 126	
	
	
वैशम्पायन उवाच ।	KK-01-07-126-001
अथ पारसवीं कन्यां देवकस्य महीपतेः ।	KK-01-07-126-001a
रूपयौवनसम्पन्नां स सुश्रावापगासुतः ॥	KK-01-07-126-001c
ततस्तु वरयित्वा तामानीय भरतर्षभः ।	KK-01-07-126-002a
विवाहं कारयामास विदुरस्य महामतेः ॥	KK-01-07-126-002c
तस्यां चोत्पादयामास विदुरः कुरुनन्दन ।	KK-01-07-126-003a
पुत्रान्विनयसम्पन्नानात्मनः सदृशान्गुणैः ॥	KK-01-07-126-003c
ततः पुत्रशतं जज्ञे गान्धार्या जनमेजय ।	KK-01-07-126-004a
धृतराष्ट्रस्य वैश्यायामेकश्चापि शतात्परः ॥	KK-01-07-126-004c
पाण्डोः कृन्त्यां च माद्र्यां च पुत्राः पञ्च महारथाः ।	KK-01-07-126-005a
देवेभ्यः समपद्यन्त सन्तानाय कुलस्य वै ॥	KK-01-07-126-005c
जनमेजय उवाच ।	KK-01-07-126-006
कथं पुत्रशतं जज्ञे गान्धार्यां द्विजसत्तम ।	KK-01-07-126-006a
कियता चैव कालेन तेषामायुश्च किं परम् ॥	KK-01-07-126-006c
कथं चैकः स वैश्यायां धृतराष्ट्रसुतोऽभवत् ।	KK-01-07-126-007a
कथं च सदृशीं भार्यां गान्धारीं धर्मचारिणीम् ॥	KK-01-07-126-007c
आनुकूल्ये वर्तमानां धृतराष्ट्रोऽत्यवर्तत ।	KK-01-07-126-008a
कथं च शप्तस्य सतः पाण्डोस्तेन महात्मना ॥	KK-01-07-126-008c
समुत्पन्ना दैवतेभ्यः पुत्राः पञ्च महारथाः ।	KK-01-07-126-009a
एतद्विद्वन्यथान्यायं विस्तरेण तपोधन ॥	KK-01-07-126-009c
कथयस्व न मे तृप्तिः कथ्यमानेषु बन्धुषु ।	KK-01-07-126-010a
वैशम्पायन उवाच ।	KK-01-07-126-010
ऋषिं बुभुक्षितं श्रान्तं द्वैपायनमुपस्थितम् ॥	KK-01-07-126-010c
तोषयामास गान्धारी व्यासस्तस्यै वरं ददौ ।	KK-01-07-126-011a
सा वव्रे सदृशं भर्तुः पुत्राणां शतमात्मनः ॥	KK-01-07-126-011c
ततः कालेन सा गर्भमगृह्णाज्ज्ञानचक्षुषः ॥	KK-01-07-126-012ac
गान्धार्यामाहिते गर्भे पाण्डुरम्बालिकासुतः ।	KK-01-07-126-013a
अगच्छत्परमं दुःखमपत्यार्थमरिन्दम ॥	KK-01-07-126-013c
गर्भिण्यामथ गान्धार्यां पाण्डुः परमदुःखितः ।	KK-01-07-126-014a
मृगाभिशापादात्मानं शोचन्नुपरतक्रियः ॥	KK-01-07-126-014c
स गत्वा तपसा सिद्धिं विश्वामित्रो यथा भुवि ।	KK-01-07-126-015a
देहान्यासे कृतमना इदं वचनमब्रवीत् ॥	KK-01-07-126-015c
पाण्डुरुवाच ।	KK-01-07-126-016
चतुर्भिर्ऋणवानित्थं जायते मनुजो भुवि ।	KK-01-07-126-016a
पितृदेवमनुष्याणामृषीणामथ भामिनि ॥	KK-01-07-126-016c
एतेभ्यस्तु यथाकालं यो न मुच्येत धर्मवित् ।	KK-01-07-126-017a
न तस्य लोकाः सन्तीति तता लोकविदो विदुः ॥	KK-01-07-126-017c
यज्ञेन देवान्प्रीणाति स्वाध्यायात्तपसा ऋषीन् ।	KK-01-07-126-018a
पुत्रैः श्राद्धैरपि पितॄनानृशंस्येन मानवान् ॥	KK-01-07-126-018c
ऋषिदेवमनुष्याणामृणान्मुक्तोऽस्मि धर्मतः ।	KK-01-07-126-019a
पितॄणां तु न मुक्तोऽस्मि तच्च तेभ्यो विशिष्यते ॥	KK-01-07-126-019c
देहनाशे भवेन्नाशः पितॄणामेष निश्चयः ।	KK-01-07-126-020a
इतरेषां त्रयाणां तु नाशे ह्यात्मा विनश्यति ॥	KK-01-07-126-020c
इह तस्मात्प्रजालाभे प्रयतन्ते द्विजोत्तमाः ।	KK-01-07-126-021a
यथैवाहं पितुः क्षेत्रे सृष्टस्तेन महात्मना ॥	KK-01-07-126-021c
तथैवास्मिन्मम क्षेत्रे कथं सृज्येत वै प्रजा ।	KK-01-07-126-022a
वैशम्पायन उवाच ।	KK-01-07-126-022
स समानीय कुन्तीं च माद्रीं च भरतर्षभः ॥	KK-01-07-126-022c
आचष्ट पुत्रलाभस्य व्युष्टिं सर्वक्रियाधिकाम् ।	KK-01-07-126-023a
उत्तमादवराः पुंसः काङ्क्षन्तो पुत्रमापदि ॥	KK-01-07-126-023c
अपत्यं धर्मफलदं श्रेष्ठादिच्छन्ति साधवः ।	KK-01-07-126-024a
अनुनीय तु ते सम्यङ्महाब्राह्मणसंसदि ।	KK-01-07-126-024c
ब्राह्मणं गुणवन्तं हि चिन्तयामास धर्मवित् ॥	KK-01-07-126-024e
सोऽब्रवीद्विजने कुन्तीं धर्मपत्नीं यशस्विनीम् ।	KK-01-07-126-025a
अपत्योत्पादने यत्नमापदि त्वं समर्थय ॥	KK-01-07-126-025c
अपत्यं नाम लोकेषु प्रतिष्ठा धर्मसंहिता ।	KK-01-07-126-026a
इति कुन्ति विदुर्धीराः शाश्वतं धर्मवादिनः ॥	KK-01-07-126-026c
इष्टं दत्तं तपस्तप्तं नियमश्च स्वनुष्ठितः ।	KK-01-07-126-027a
सर्वमेवानपत्यस्य न पावनमिहोच्यते ॥	KK-01-07-126-027c
सोऽहमेवं विदित्वैतत्प्रपश्यामि शुचिस्मिते ।	KK-01-07-126-028a
अनपत्यः शुभाँल्लोकान्नप्राप्स्यामीति चिन्तयन् ॥	KK-01-07-126-028c
`अनपत्यो हि मरणं कामये नैव जीवितम् ।'	KK-01-07-126-029a
मृगाभिशापं जानासि विजने मम केवलम् ।	KK-01-07-126-029c
नृशंसकर्मणा कृत्स्नं यथा ह्युपहतं तथा ॥	KK-01-07-126-029e
इमे वै बन्धुदायादाः षट् पुत्रा धर्मदर्शने ।	KK-01-07-126-030a
षडेवाबन्धुदायादाः पुत्रास्ताञ्छृणु मे पृथे ॥	KK-01-07-126-030c
स्वयञ्जातः प्रणीतश्च परिक्रीतश्च यः सुतः ।	KK-01-07-126-031a
पौनर्भवश्च कानीनः स्वैरिण्यां यश्च जायते ॥	KK-01-07-126-031c
दत्तः क्रीतः कृत्रिमश्च उपगच्छेत्स्वयं च यः ।	KK-01-07-126-032a
सहोढो ज्ञातिरेताश्च हीनयोनिधृतश्च यः ॥	KK-01-07-126-032c
पूर्वपूर्वतमाभावं मत्त्वा लिप्सेत वै सुतम् ।	KK-01-07-126-033a
उत्तमाद्देवरात्पुंसः काङ्क्षन्ते पुत्रमापदि ॥	KK-01-07-126-033c
अपत्यं धर्मफलदं श्रेष्ठं विन्दन्ति मानवाः ।	KK-01-07-126-034a
आत्मशुक्रादपि पृथे मनुः स्वायम्भुवोऽब्रवीत् ॥	KK-01-07-126-034c
तस्मात्प्रहेष्याम्यद्य त्वां हीनः प्रजननात्स्वयम् ॥	KK-01-07-126-035ac
सदृशाच्छ्रेयसो वा त्वं विद्ध्यपत्यं यशस्विनि ।	KK-01-07-126-036a
शृणु कुन्ति कथामेतां शारदण्डायिनीं प्रति ॥	KK-01-07-126-036c
`या हि ते भगिनी साध्वी श्रुतसेना यशस्विनी ।	KK-01-07-126-037a
उवाह तां तु कैकेयः शारदाण्डायनिर्महान् ॥'	KK-01-07-126-037c
सा वीरपत्नी गुरुणा नियुक्ता पुत्रजन्मनि ।	KK-01-07-126-038a
पुष्पेण प्रयता स्नाता निशि कुन्ति चतुष्पथे ॥	KK-01-07-126-038c
वरयित्वा द्विजं सिद्धं हुत्वा पुंसवनेऽनलम् ।	KK-01-07-126-039a
कर्मण्यवसिते तस्मिन्सा तेनैव सहावसत् ॥	KK-01-07-126-039c
तत्र त्रीञ्जनयामास दुर्जयादीन्महारथान् ।	KK-01-07-126-040a
तथा त्वमपि कल्याणि ब्राह्मणात्तपसाधिकात् ।	KK-01-07-126-040c
मन्नियोगाद्यत क्षिप्रमपत्योत्पादनं प्रति ॥ ॥	KK-01-07-126-040e
	
	
	
	
	
	
	
अध्यायः 127	
	
	
वैशम्पायन उवाच ।	KK-01-07-127-001
एवमुक्ता महाराज कुन्ती पाण्डुमभाषत ।	KK-01-07-127-001a
कुरूणामृषभं वीरं तदा भूमिपतिं पतिम् ॥	KK-01-07-127-001c
कुन्त्युवाच ।	KK-01-07-127-002
न मामर्हसि धर्मज्ञ वक्तुमेवं कथञ्चन ।	KK-01-07-127-002a
धर्मपत्नीमभिरतां त्वयि राजीवलोचने ॥	KK-01-07-127-002c
त्वमेव तु महाबाहो मय्यपत्यानि भारत ।	KK-01-07-127-003a
वीर वीर्योपपन्नानि धर्मतो जनयिष्यसि ॥	KK-01-07-127-003c
स्वर्गं मनुजशार्दूल गच्छेयं सहिता त्वया ।	KK-01-07-127-004a
अपत्याय च मां गच्छ त्वमेव कुरुनन्दन ॥	KK-01-07-127-004c
न ह्यहं मनसाप्यन्यं गच्छेयं त्वदृते नरम् ।	KK-01-07-127-005a
त्वत्तः प्रति विशिष्टश्च कोऽन्योऽस्ति भुवि मानवः ॥	KK-01-07-127-005c
इमां च तावद्धर्मात्मन्पौराणीं शृणु मे कथाम् ।	KK-01-07-127-006a
परिश्रुतां विशालाक्ष कीर्तयिष्यामि यामहम् ॥	KK-01-07-127-006c
व्युषइताश्व इति ख्यातो बभूव किल पार्थिवः ।	KK-01-07-127-007a
पुरा परमधर्मिष्ठः पूरोर्वंशविवर्धनः ॥	KK-01-07-127-007c
तस्मिंश्च यजमाने वै धर्मात्मनि महाभुजे ।	KK-01-07-127-008a
उपागमंस्ततो देवाः सेन्द्रा देवर्षिभिः सह ॥	KK-01-07-127-008c
अमाद्यदिन्द्रः सोमेन दक्षिणाभिर्द्विजातयः ।	KK-01-07-127-009a
व्युषिताश्वस्य राजर्षेस्ततो यज्ञे महात्मनः ॥	KK-01-07-127-009c
देवा ब्रह्मर्षयश्चैव चक्रुः कर्म स्वयं तदा ।	KK-01-07-127-010a
व्युषिताश्वस्ततो राजन्नति मर्त्यान्व्यरोचत ॥	KK-01-07-127-010c
सर्वभूतान्प्रति यथा तपनः शिशिरात्यये ।	KK-01-07-127-011a
स विजित्य गृहीत्वा च नृपतीन्राजसत्तमः ॥	KK-01-07-127-011c
प्राच्यानुदिच्यान्पाश्चात्यान्दाक्षिणात्यानकालयत् ।	KK-01-07-127-012a
अश्वमेधे महायज्ञे व्युषिताश्वः प्रतापवान् ॥	KK-01-07-127-012c
बभूव स हि राजेन्द्रो दशनागबलान्वितः ।	KK-01-07-127-013a
अप्यत्र गाथां गायन्ति ये पुराणविदो जनाः ॥	KK-01-07-127-013c
व्युषिताश्वे यशोवृद्धे मनुष्येन्द्रे कुरूत्तम ।	KK-01-07-127-014a
व्युषिताश्वः समुद्रान्तां विजित्येमां वसुन्धराम् ॥	KK-01-07-127-014c
अपालयत्सर्ववर्णान्पिता पुत्रानिवौरसान् ।	KK-01-07-127-015a
यजमानो महायज्ञैर्ब्राह्मणेभ्यो धनं ददौ ॥	KK-01-07-127-015c
अनन्तरत्नान्यादाय स जहार महाक्रतून् ।	KK-01-07-127-016a
सुषाव च बहून्सोमान्सोमसंस्थास्ततान च ॥	KK-01-07-127-016c
आसीत्काक्षीवती चास्य भार्या परमसम्मता ।	KK-01-07-127-017a
भद्रा नाम मनुष्येन्द्र रूपेणासदृशी भुवि ॥	KK-01-07-127-017c
कामयामासतुस्तौ च परस्परमिति श्रुतम् ।	KK-01-07-127-018a
स तस्यां कामसम्पन्नो यक्ष्मणा समपद्यत ॥	KK-01-07-127-018c
तेनाचिरेण कालेन जगामास्तमिवांशुमान् ।	KK-01-07-127-019a
तस्मिन्प्रेते मनुष्येन्द्रे भार्याऽस्य भृशदुःखिता ॥	KK-01-07-127-019c
अपुत्रा पुरुषव्याघ्र विललापेति नः श्रुतम् ।	KK-01-07-127-020a
भद्रा परमदुःखार्ता तन्निबोध जनाधिप ॥	KK-01-07-127-020c
भद्रोवाच ।	KK-01-07-127-021
नारी परमधर्मज्ञ सर्वा भर्तृविनाकृता ।	KK-01-07-127-021a
पतिं विना जीवति या न सा जीवति दुःखिता ॥	KK-01-07-127-021c
पतिं विना मृतं श्रेयो नार्याः क्षत्रियपुङ्गव ॥	KK-01-07-127-022a
त्वद्गतिं गन्तुमिच्छामि प्रसीदस्वनयस्वमाम् ॥	KK-01-07-127-022c
त्वया हीना क्षणमपि नाहं जीवितुमुत्सहे ।	KK-01-07-127-023a
प्रसादं कुरु मे राजन्नितस्तूर्णं नयस्व माम् ॥	KK-01-07-127-023c
पृष्ठतोऽनुगमिष्यामि समेषु विषमेषु च ।	KK-01-07-127-024a
त्वामहं नरशार्दूल गच्छन्तमनिवर्तितुम् ॥	KK-01-07-127-024c
छायेवानुगता राजन्सततं वशवर्तिनी ।	KK-01-07-127-025a
भविष्यामि नरव्याघ्र नित्यं प्रियहिते रता ॥	KK-01-07-127-025c
अद्यप्रभृति मां राजन्कष्टा हृदयशोषणाः ।	KK-01-07-127-026a
आधयोऽभिभविष्यन्ति त्वामृते पुष्करेक्षण ॥	KK-01-07-127-026c
अभाग्यया मया नूनं वियुक्ताः सहचारिणः ।	KK-01-07-127-027a
तेन मे विप्रयोगोऽयमुपपन्नस्त्वया सह ॥	KK-01-07-127-027c
विप्रयुक्ता तु या पत्या मुहूर्तमपि जीवति ।	KK-01-07-127-028a
दुःखं जीवति सा पापा नरकस्थेव पार्थिव ॥	KK-01-07-127-028c
संयुक्ता विप्रयुक्ताश्च पूर्वदेहे कृता मया ।	KK-01-07-127-029a
तदिदं कर्मभिः पापैः पूर्वदेहेषु सञ्चितम् ॥	KK-01-07-127-029c
दुःखं मामनुसम्प्राप्तं राजंस्त्वद्विप्रयोगजम् ।	KK-01-07-127-030a
अद्यप्रभृत्यहं राजन्कुशसंस्तरशायिनी ।	KK-01-07-127-030c
भविष्याम्यसुखाविष्टा त्वद्दर्शनपरायणा ॥	KK-01-07-127-030e
दर्शयस्व नरव्याघ्र शाधि मामसुखान्विताम् ।	KK-01-07-127-031a
कृपणां चाथ करुणं विलपत्नीं नरेश्वर ॥	KK-01-07-127-031c
कन्त्युवाच ।	KK-01-07-127-032
एवं बहुविधं तस्यां विलपन्त्यां पुनःपुनः ।	KK-01-07-127-032a
तं शवं सम्परिष्वज्य वाक्किलाऽन्तर्हिताऽब्रवीत् ॥	KK-01-07-127-032c
उत्तिष्ठ भद्रे गच्छ त्वं ददानीह वरं तव ।	KK-01-07-127-033a
जनयिष्याम्यपत्यानि त्वय्यहं चारुहासिनि ॥	KK-01-07-127-033c
आत्मकीये वरारोहे शयनीये चतुर्दशीम् ।	KK-01-07-127-034a
अष्टमीं वा ऋतुस्नाता संविशेथा मया सह ॥	KK-01-07-127-034c
एवमुक्ता तु सा देवी तथा चक्रे पतिव्रता ।	KK-01-07-127-035a
यथोक्तमेव तद्वाक्यं भद्रा पुत्रार्थिनी तदा ॥	KK-01-07-127-035c
सा तेन सुषुवे देवी शवेन भरतर्षभ ।	KK-01-07-127-036a
त्रीञ्शाल्वांश्चतुरो मद्रान्सुतान्भरतसत्तम ॥	KK-01-07-127-036c
तथा त्वमपि मय्येवं मनसा भरतर्षभ ।	KK-01-07-127-037a
शक्तो जनयितुं पुत्रांस्तपोयोगबलान्वितः ॥ ॥	KK-01-07-127-037c
	
	
	
	
	
	
	
अध्यायः 128	
	
	
वैशम्पायन उवाच ।	KK-01-07-128-001
एवमुक्तस्तया राजा तां देवीं पुनरब्रवीत् ।	KK-01-07-128-001a
धर्मविद्धर्मसंयुक्तमिदं वचनमुत्तमम् ॥	KK-01-07-128-001c
पाण्डुरुवाच ।	KK-01-07-128-002
एवमेतत्पुरा कुन्ति व्युषिताश्वश्चकार ह ।	KK-01-07-128-002a
यथा त्वयोक्तं कल्याणि स ह्यासीदमरोपमः ॥	KK-01-07-128-002c
अथ त्विदं प्रवक्ष्यामि धर्मतत्त्वं निबोध मे ।	KK-01-07-128-003a
पुराणमृषिभिर्दृष्टं धर्मविद्भिर्महात्मभिः ॥	KK-01-07-128-003c
अनावृताः किल पुरा स्त्रिय आसन्वरानने ।	KK-01-07-128-004a
कामचारविहारिण्यः स्वतन्त्राश्चारुहासिनि ॥	KK-01-07-128-004c
तासां व्युच्चरमाणानां कौमारात्सुभगे पतीन् ।	KK-01-07-128-005a
नाधर्मोऽभूद्वरारोहे स हि धर्मः पुराऽभवत् ॥	KK-01-07-128-005c
तं चैव धर्मं पौराणं तिर्यग्योनिगताः प्रजाः ।	KK-01-07-128-006a
अद्याप्यनुविधीयन्ते कामक्रोधविवर्जिताः ॥	KK-01-07-128-006c
प्रमाणदृष्टो धर्मोऽयं पूज्यते च महर्षिभिः ।	KK-01-07-128-007a
उत्तरेषु च रम्भोरु कुरुष्वद्यापि पूज्यते ।	KK-01-07-128-007c
स्त्रीणामनुग्रहकरः स हि धर्मः सनातनः ॥	KK-01-07-128-007e
`नाग्निस्तृप्यति काष्ठानां नापगानां महोदधिः ।	KK-01-07-128-008a
नान्तकः सर्वभूतानां न पुंसां वामलोचनाः ॥	KK-01-07-128-008c
एवं तृष्णा तु नारीणां पुरुषं पुरुषं प्रति ।	KK-01-07-128-009a
अगम्यागमनं स्त्रीणां नास्ति नित्यं शुचिस्मिते ॥	KK-01-07-128-009c
पुत्रं वा किल पौत्रं वा कासाञ्चिद्धातरं तथा ।	KK-01-07-128-010a
रहसीह नरं दृष्ट्वा योनिरुत्क्लिद्यते तदा ॥	KK-01-07-128-010c
एतत्स्वाभाविकं स्त्रीणां न निमित्तकृतं शुभे ।'	KK-01-07-128-011a
अस्मिंस्तु लोके नचिरान्मर्यादेयं शुचिस्मिते ॥	KK-01-07-128-011c
स्थापिता येन यस्माच्च तन्मे विस्तरतः शृणु ।	KK-01-07-128-012a
बभूवोद्दालको नाम महर्षिरिति नः श्रुतम् ॥	KK-01-07-128-012c
श्वेतकेतुरिति ख्यातः पुत्रस्तस्याभवन्मुनिः ।	KK-01-07-128-013a
मर्यादेयं कृता तेन धर्म्या वै श्वेतकेतुना ॥	KK-01-07-128-013c
कोपात्कमलपत्राक्षि यदर्थं तन्निबोध मे ॥	KK-01-07-128-014ac
`श्वेतकेतोः पिता देवि तप उग्रं समास्थितः ।	KK-01-07-128-015a
ग्रीष्मे पञ्चतपा भूत्वा वर्षास्वाकाशगोऽभवत् ॥	KK-01-07-128-015c
शिशिरे सलिलस्थायी सह पत्न्या महातपाः ।	KK-01-07-128-016a
उद्दालकं तपस्यन्तं नियमेन समाहितम् ॥	KK-01-07-128-016c
तस्य पुत्रः श्वेतकेतुः परिचर्यां चकार ह ।	KK-01-07-128-017a
अभ्यागच्छद्द्विजः कश्चिद्वलीपलितसन्ततः ॥	KK-01-07-128-017c
तं दृष्ट्वैव मुनिः प्रीतः पूजयामास शास्त्रतः ।	KK-01-07-128-018a
स्वागतेन च पाद्येन मृदुवाक्यैश्च भारत ॥	KK-01-07-128-018c
शाकमूलफलाद्यैश्च वन्यैरन्यैरपूजयत् ।	KK-01-07-128-019a
क्षुत्पिपासाश्रमेंणार्तः पूजितश्च महर्षिणा ॥	KK-01-07-128-019c
विश्रान्तो मुनिमासाद्य पर्यपृच्छद्द्विजस्तदा ।	KK-01-07-128-020a
उद्दालक महर्षे त्वं सत्यं मे ब्रूहि माऽनृतम् ॥	KK-01-07-128-020c
ऋषिपुत्रः कुमारोऽयं दर्शनीयो विशेषतः ।	KK-01-07-128-021a
तव पुत्रमिमं मन्ये कृतकृत्योऽसि तद्वद ॥	KK-01-07-128-021c
उद्दालक उवाच ।	KK-01-07-128-022
मम पत्नी महाप्राज्ञ कुशिकस्य सुता मता ।	KK-01-07-128-022a
मामेवानुगता पत्नी मम नित्यमनुव्रता ॥	KK-01-07-128-022c
अरुन्धतीव पत्नीनां तपसा कर्शितस्तनी ।	KK-01-07-128-023a
अस्यां जातः श्वेतकेतुर्मम पुत्रो महातपाः ॥	KK-01-07-128-023c
वेदवेदाङ्गविद्विप्र मच्छासनपरायणः ।	KK-01-07-128-024a
लोकज्ञः सर्वलोकेषु विश्रुतः सत्यवाग्घृणी ॥	KK-01-07-128-024c
ब्राह्मण उवाच ।	KK-01-07-128-025
अपुत्री भार्यया चार्थी वृद्धोऽहं मन्दचाक्षुषः ।	KK-01-07-128-025a
पित्र्यादृणादनिर्मुक्तः पूर्वमेवाकृतस्त्रियः ॥	KK-01-07-128-025c
प्रजारणिस्तु पत्नी ते कुलशीलसमन्विता ।	KK-01-07-128-026a
सदृशी मम गोत्रेण वहाम्येनां क्षमस्व मे ॥	KK-01-07-128-026c
पाण्डुरुवाच ।	KK-01-07-128-027
इत्युक्त्वा मृगशावाक्षीं चीरकृष्णाजिनाम्बराम् ।	KK-01-07-128-027a
यष्ट्याधारः स्रस्तगात्रो मन्दचक्षुरबुद्धिमान् ॥	KK-01-07-128-027c
स्वव्यापाराक्षमां श्रेष्ठमचित्तामात्मनि द्विजः ।'	KK-01-07-128-028a
श्वेतकेतोः किल पुरा समक्षं मातरं पितुः ॥	KK-01-07-128-028c
जग्राह ब्राह्मणः पापौ गच्छाव इति चाब्रवीत् ।	KK-01-07-128-029a
ऋषिपुत्रस्तदा कोपं चकारामर्षितस्तदा ॥	KK-01-07-128-029c
मातरं तां तथा दृष्ट्वा नीयमानां बलादिव ।	KK-01-07-128-030a
`तपसा दीप्तवीर्यो हि श्वेतकेतुर्न चक्षमे ॥	KK-01-07-128-030c
सङ्गृह्य मातरं हस्ते श्वेतकेतुरभाषत ।	KK-01-07-128-031a
दुर्ब्राह्मण विमुञ्च त्वं मातरं मे पतिव्रताम् ॥	KK-01-07-128-031c
स्वयं पिता मे ब्रह्मर्षिः क्षमावान्ब्रह्मवित्तमः ।	KK-01-07-128-032a
शापानुग्रहयोः शक्तः तूष्णीम्भूतो महाव्रतः ॥	KK-01-07-128-032c
तस्य पत्नी दमोपेता मम माता विशेषतः ।	KK-01-07-128-033a
पतिव्रतां तपोवृद्धां साध्वाचारैरलङ्कृताम् ॥	KK-01-07-128-033c
अप्रमादेन ते ब्रह्मन्मातृभूतां विमुञ्च वै ॥	KK-01-07-128-034ac
एवमुक्त्वा तु याचन्तं विमुञ्चेति मुहुर्मुहुः ।	KK-01-07-128-035a
प्रत्यवोचद्द्विजो राजन्नप्रगल्भमिदं वचः ॥	KK-01-07-128-035c
ब्राह्मण उवाच ।	KK-01-07-128-036
अपत्यार्थी श्वेतकेतो वृद्धोऽहं मन्दचाक्षुषः ।	KK-01-07-128-036a
पिता ते ऋणनिर्मुक्तस्त्वया पुत्रेण काश्यप ॥	KK-01-07-128-036c
ऋणादहमनिर्मुक्तो वृद्धोऽहं विगतस्पृहः ।	KK-01-07-128-037a
मम को दास्यति सुतां कन्यां सम्प्राप्तयौवनाम् ॥	KK-01-07-128-037c
प्रजारणिमिमां पत्नीं विमुञ्च त्वं महातपः ।	KK-01-07-128-038a
एकया प्रजया प्रीतो मातरं ते ददाम्यहम् ॥	KK-01-07-128-038c
एवमुक्तः श्वेतकेतुर्लज्जया क्रोधमेयिवान् ।'	KK-01-07-128-039a
क्रुद्धं तं तु पिता दृष्ट्वा श्वेतकेतुमुवाच ह ॥	KK-01-07-128-039c
मा तात कोपं कार्षीस्त्वमेष धर्मः सनातनः ।	KK-01-07-128-040a
अनावृता हि सर्वेषां वर्णानामङ्गना भुवि ॥	KK-01-07-128-040c
यथा गावः स्थिताः पुत्र स्वेस्वे वर्णे तथा प्रजाः ।	KK-01-07-128-041a
`तथैव च कुटुम्बेषु न प्रमाद्यन्ति कर्हिचित् ॥	KK-01-07-128-041c
ऋतुकाले तु सम्प्राप्ते भर्तारं न जहुस्तदा ।'	KK-01-07-128-042a
ऋषिपुत्रोऽथ तं धर्मं श्वेतकेतुर्न चक्षमे ॥	KK-01-07-128-042c
चकार चैव मर्यादामिमां स्त्रीपुंसयोर्भुवि ।	KK-01-07-128-043a
मानुषेषु महाभागे न त्वेवान्येषु जन्तुषु ॥	KK-01-07-128-043c
तदाप्रभृति मर्यादा स्थितेयमिति नः श्रुतम् ।	KK-01-07-128-044a
व्युच्चरन्त्याः पतिं नार्या अद्यप्रभृति पातकम् ॥	KK-01-07-128-044c
भ्रूणहत्यासमं घोरं भविष्यत्यसुखावहम् ।	KK-01-07-128-045a
`अद्याप्यनुविधीयन्ते कामक्रोधविवर्जिताः ॥	KK-01-07-128-045c
उत्तरेषु महाभागे कुरुष्वेवं यशस्विनि ।	KK-01-07-128-046a
पुराणदृष्टो धर्मोऽयं पूज्यते च महर्षिभिः ॥'	KK-01-07-128-046c
भार्यां तथा व्युच्चरतः कौमारब्रह्मचारिणीम् ।	KK-01-07-128-047a
पतिव्रतामेतदेव भविता पातकं भुवि ॥	KK-01-07-128-047c
नियुक्ता पतिना भार्या यद्यपत्यस्य कारणात् ।	KK-01-07-128-048a
न कुर्यात्तत्तथा भीरु सैनः सुमहदाप्नुयात् ।	KK-01-07-128-048c
इति तेन पुरा भीरु मर्यादा स्थापिता बलात् ॥	KK-01-07-128-048e
उद्दालकस्य पुत्रेण धर्म्या वै श्वेतकेतुना ।	KK-01-07-128-049a
सौदासेन च रम्भोरु नियुक्ता पुत्रजन्मनि ॥	KK-01-07-128-049c
मदयन्ती जगामर्षिं वसिष्ठमिति नः श्रुतम् ।	KK-01-07-128-050a
तस्माल्लेभे च सा पुत्रमश्मकं नाम भामिनी ॥	KK-01-07-128-050c
एवं कृतवती सापि भर्तुः प्रियचिकीर्षया ।	KK-01-07-128-051a
अस्माकमपि ते जन्म विदितं कमलेक्षणे ॥	KK-01-07-128-051c
कृष्णद्वैपायनाद्भीरु कुरूणां वंशवृद्धये ।	KK-01-07-128-052a
अत एतानि सर्वाणि कारणानि समीक्ष्य वै ॥	KK-01-07-128-052c
ममैतद्वचनं धर्म्यं कर्तुमर्हस्यनिन्दिते ।	KK-01-07-128-053a
ऋतावृतौ राजपुत्रि स्त्रिया भर्ता पतिव्रते ॥	KK-01-07-128-053c
नातिवर्तव्य इत्येवं धर्मं धर्मविदो विदुः ।	KK-01-07-128-054a
शेषेष्वन्येषु कालेषु स्वातन्त्र्यं स्त्री किलार्हति ॥	KK-01-07-128-054c
धर्ममेवं जनाः सन्तः पुराणं परिचक्षते ।	KK-01-07-128-055a
भर्ता भार्यां राजपुत्रि धर्म्यं वाऽधर्म्यमेव वा ॥	KK-01-07-128-055c
यद्ब्रूयात्तत्तथा कार्यमिति वेदविदो विदुः ।	KK-01-07-128-056a
विशेषतः पुत्रगृद्धी हीनः प्रजननात्स्वयम् ॥	KK-01-07-128-056c
यथाऽहमनवद्याङ्गि पुत्रदर्शनलालसः ।	KK-01-07-128-057a
अयं रक्ताङ्गुलिनखः पद्मपत्रनिभः शुभे ॥	KK-01-07-128-057c
प्रसादनार्थं सुश्रोणि शिरस्यभ्युद्यतोऽञ्जलिः ।	KK-01-07-128-058a
मन्नियोगात्सुकेशान्ते द्विजातेस्तपसाऽधिकात् ॥	KK-01-07-128-058c
पुत्रान्गुणसमायुक्तानुत्पादयितुमर्हसि ।	KK-01-07-128-059a
त्वत्कृतेऽहं पृथुश्रोणि गच्छेयं पुत्रिणां गतिम् ॥	KK-01-07-128-059c
वैशम्पायन उवाच ।	KK-01-07-128-060
एवमुक्ता ततः कुन्ती पाण्डुं परपुरञ्जयम् ।	KK-01-07-128-060a
प्रत्युवाच वरारोहा भर्तुः प्रियहिते रता ॥	KK-01-07-128-060c
`अधर्मः सुमहानेषु स्त्रीणां भरतसत्तम ।	KK-01-07-128-061a
यत्प्रसादयते भर्ता प्रसाद्यः क्षत्रियर्षभ ।	KK-01-07-128-061c
शृणु चेदं महाबाहो मम प्रीतिकरं चः ॥'	KK-01-07-128-061e
पितृवेश्मन्यहं बाला नियुक्ताऽतिथिपूजने ।	KK-01-07-128-062a
उग्रं पर्यचरं तत्र ब्राह्मणं संशितव्रतम् ॥	KK-01-07-128-062c
निगूढनिश्चयं धर्मे यं तं दुर्वाससं विदुः ।	KK-01-07-128-063a
तमहं संशितात्मानं सर्वयत्नैरतोषयम् ॥	KK-01-07-128-063c
स मेऽभिचारसंयुक्तमाचष्ट भगवान्वरम् ।	KK-01-07-128-064a
मन्त्रं त्विमं च मे प्रादादब्रवीच्चैव मामिदम् ॥	KK-01-07-128-064c
यं यं देवं त्वमेतेन मन्त्रेणावाहयिष्यसि ।	KK-01-07-128-065a
अकामो वा सकामो वा वशं ते समुपैष्यति ॥	KK-01-07-128-065c
तस्य तस्य प्रसादात्ते राज्ञि पुत्रो भविष्यति ।	KK-01-07-128-066a
इत्युक्ताऽहं तदा तेन पितृवेश्मनि भारत ॥	KK-01-07-128-066c
ब्राह्मणस्य वचस्तथ्यं तस्य कालोऽयमागतः ।	KK-01-07-128-067a
अनुज्ञाता त्वया देवमाह्वयेयमहं नृप ॥	KK-01-07-128-067c
`यां मे विद्यां महाराज अददात्स महायशाः ।	KK-01-07-128-068a
तयाऽऽहूतः सुरः पुत्रं प्रदास्यति सुरोपमम् ।	KK-01-07-128-068c
अनपत्यकृतं यस्ते शोकं वीर विनेष्यति ॥' ॥	KK-01-07-128-068e
	
	
	
	
	
	
अध्यायः 129	
	
	
`कुन्त्युवाच ।	KK-01-07-129-01
अपत्यकाम एवं स्यान्ममापत्यं भवेदिति ।	KK-01-07-129-01a
विप्रं वा गुणसम्पन्नं सर्वभूतहिते रतम् ॥	KK-01-07-129-01c
अनुजानीहि भद्रं ते दैवतं हि पतिः स्त्रियः ।	KK-01-07-129-02a
यं त्वं वक्ष्यसि धर्मज्ञ देवं ब्राह्मणमेव च ॥	KK-01-07-129-02c
यथोद्दिष्टं त्वया वीर तत्कर्तास्मि महाभुज ।	KK-01-07-129-03a
देवात्पुत्रफलं सद्यो विप्रात्कालान्तरे भवेत् ॥	KK-01-07-129-03c
आवाहयामि कं देवं कदा वा भरतर्षभ ।	KK-01-07-129-04a
त्वत्त आज्ञां प्रतीक्षन्तीं विद्ध्यस्मिन्कर्मणीप्सिते ॥	KK-01-07-129-04c
पाण्डुरुवाच ।	KK-01-07-129-05
धन्योऽस्म्यनुगृहीतोऽस्मि त्वं नो धात्री कुलस्य हि ।	KK-01-07-129-05a
नमो महर्षये तस्मै येन दत्तो वरस्तव ॥	KK-01-07-129-05c
न चाधर्मेण धर्मज्ञे शक्याः पालयितुं प्रजाः ।	KK-01-07-129-06a
तस्मात्त्वं पुत्रलाभाय सन्तानाय ममैव च ॥	KK-01-07-129-06c
प्रवरं सर्वदेवानां धर्ममावाहयाबले ।	KK-01-07-129-07a
वैशम्पायन उवाच ।	KK-01-07-129-07
पाण्डुना समनुज्ञाता भारतेन यशस्विना ।	KK-01-07-129-07c
मतिं चक्रे महाराज धर्मस्यावाहने तदा ॥'	KK-01-07-129-07e
पाण्डुरुवाच ।	KK-01-07-129-08
अद्यैव त्वं वरारोहे प्रयतस्व यथाविधि ।	KK-01-07-129-08a
धार्मिकश्च कुरूणां हि भविष्यति न संशयः ॥	KK-01-07-129-08c
दत्तस्य तस्य धर्मेण नाधर्मे रंस्यते मनः ।	KK-01-07-129-09a
धर्मादिकं हि धर्मज्ञे धर्मान्तं धर्ममध्यमम् ॥	KK-01-07-129-09c
अपत्यमिष्टं लोकेषु यशःकीर्तिविवर्धनम् ।	KK-01-07-129-10a
तस्माद्धर्मं पुरस्कृत्य नियता त्वं शुचिस्मिते ॥	KK-01-07-129-10c
आकाराचारसम्पन्ना भजस्वाराधय स्वयम् ॥	KK-01-07-129-11ac
वैशम्पायन उवाच ।	KK-01-07-129-12
सा तथोक्ता तथेत्युक्त्वा तेन भर्त्रा वराङ्गना ।	KK-01-07-129-12a
अभिवाद्याभ्यनुज्ञाता प्रदक्षिणमथाकरोत् ॥	KK-01-07-129-12c
संवत्सरोषिते गर्भे गान्धार्या जनमेजय ।	KK-01-07-129-13a
आजुबहाव ततो धर्मं कुन्ती गर्भार्थमच्युतम् ॥	KK-01-07-129-13c
सा बलिं त्वरिता देवी धर्मायोपजहार ह ।	KK-01-07-129-14a
जजाप विधिवज्जप्यं दत्तं दुर्वाससा पुरा ॥	KK-01-07-129-14c
`जानन्ती धर्ममग्र्यं वै धर्मं वशमुपानयत् ।	KK-01-07-129-15a
आहूतो नियमात्कुन्त्या सर्वभूतनमस्कृतः ॥'	KK-01-07-129-15c
आजगाम ततो देवीं धर्मो मन्त्रबलात्ततः ।	KK-01-07-129-16a
विमाने सूर्यसङ्काशे कुन्ती यत्र जपस्थिता ॥	KK-01-07-129-16c
`ददृशे भगवान्धर्मः सन्तानार्थाय पाण्डवे ।'	KK-01-07-129-17a
विहस्य तां ततो ब्रूयाः कुन्ति किं ते ददाम्यहम् ।	KK-01-07-129-17c
सा तं विहस्यमानापि पुत्रं देह्यब्रवीदिदम् ॥	KK-01-07-129-17e
`तस्मिन्बहुमृगेऽरण्ये शतशृङ्गे नगोत्तमे ।	KK-01-07-129-18a
पाण्डोरर्थे महाभागा कुन्ती धर्ममुपागमत् ॥	KK-01-07-129-18c
ऋतुकाले शुचिः स्नाता शुक्लवस्त्रा यशस्विनी ।	KK-01-07-129-19a
शय्यां जग्राह सुश्रोणी सह धर्मेण सुव्रता ॥'	KK-01-07-129-19c
धर्मेण सह सङ्गम्य योगमूर्तिधरेण सा ।	KK-01-07-129-20a
लेभे पुत्रं महाबाहुं सर्वप्राणभृतां वरम् ॥	KK-01-07-129-20c
ऐन्द्रे चन्द्रमसा युक्ते मुहूर्तेऽभिजितेऽष्टमे ।	KK-01-07-129-21a
दिवा मध्यगते सूर्ये तिथौ पूर्णे हि पूजिते ॥	KK-01-07-129-21c
समृद्धयसशं कुन्ती सुषाव प्रवरं सुतम् ।	KK-01-07-129-22a
जातमात्रे सुते तस्मिन्वागुवाचाशरीरिणी ॥	KK-01-07-129-22c
एष धर्मभृतां श्रेष्ठो भविष्यति नरोत्तमः ।	KK-01-07-129-23a
विक्रान्तः सत्यवाक्चैव राजा पृथ्व्यां भविष्यति ॥	KK-01-07-129-23c
युधिष्ठिर इति ख्यातः पाण्डोः प्रथमजः सुतः ।	KK-01-07-129-24a
भविता प्रथितो राजा त्रिषु लोकेषु विश्रुतः ।	KK-01-07-129-24c
यशसा तेजसा चैव वृत्तेन च समन्वितः ॥	KK-01-07-129-24e
संवत्सरे द्वितीये तु गान्धार्या उदरं महत् ।	KK-01-07-129-25a
न च प्राजायत तदा ततस्तां दुःखमाविशत् ॥	KK-01-07-129-25c
श्रुत्वा कुन्तीसुतं जातं बालार्कसमतेजसम् ।	KK-01-07-129-26a
उदस्यात्मनः स्थैर्यमुपालभ्य च सौबली ॥	KK-01-07-129-26c
कौरवस्यापरिज्ञातं यत्नेन महता स्वयम् ।	KK-01-07-129-27a
उदरं घातयामास गान्धारी शोकमूर्छिता ॥	KK-01-07-129-27c
ततो जज्ञे मांसपेशी लोहाष्ठीलेव संहता ।	KK-01-07-129-28a
द्विवर्षसंभृता कुक्षौ तामुत्स्रष्टुं प्रचक्रमे ॥	KK-01-07-129-28c
अथ द्वैपायनो ज्ञात्वा त्वरितः समुपागमत् ।	KK-01-07-129-29a
तां स मांसमयीं पेशीं ददर्श जपतां वरः ॥	KK-01-07-129-29c
ततोऽवदत्सौबलेयीं किमिदं ते चिकीर्षितम् ।	KK-01-07-129-30a
सा चात्मनो मतं सर्वं शशंस परमर्षये ॥	KK-01-07-129-30c
गान्धार्युवाच ।	KK-01-07-129-31
ज्येष्ठं कुन्तीसुतं जातं श्रुत्वा रविसमप्रभम् ।	KK-01-07-129-31a
दुःखेन परमेणेदमुदरं घातितं मया ॥	KK-01-07-129-31c
शतं च किल पुत्राणां वितीर्णं मे त्वया पुरा ।	KK-01-07-129-32a
इयं च मे मांसपेशी जाता पुत्रशताय वै ॥	KK-01-07-129-32c
व्यास उवाच ।	KK-01-07-129-33
एवमेतत्सौबलेयि नैतज्जात्वन्यथा भवेत् ।	KK-01-07-129-33a
वितथं नोक्तपूर्वं मे स्वैरेष्वपि कुतोऽन्यथा ॥	KK-01-07-129-33c
घृतपूर्णं कुण्डशतं क्षिप्रमेव विधीयताम् ।	KK-01-07-129-34a
सुगुप्तेषु च देशेषु रक्षा चैव विधीयताम् ॥	KK-01-07-129-34c
शीताभिरद्भिरष्ठीलामिमां च परिषिञ्चय ॥	KK-01-07-129-35ac
वैशम्पायन उवाच ।	KK-01-07-129-36
सा सिच्यमाना ह्यष्ठीला ह्यभवच्छतधा तदा ।	KK-01-07-129-36a
अङ्गुष्ठपर्वमात्राणां गर्भाणां तत्क्षणं तथा ॥	KK-01-07-129-36c
एकाधिकशतं पूर्णं यथायोगं विशाम्पते ।	KK-01-07-129-37a
ततः कुण्डशतं तत्र आनाय्य तु महानृषिः ॥	KK-01-07-129-37c
मांसपेश्यास्तदा राजन्क्रमशः कालपर्ययात् ।	KK-01-07-129-38a
ततस्तांस्तेषु कुण्डेषु गर्भान्सर्वान्समादधत् ॥	KK-01-07-129-38c
स्वनुगुप्तेषु देशेषु रक्षां चैषां व्यधापयत् ।	KK-01-07-129-39a
शशास चैव कृष्णो वै गर्भाणां रक्षणं तथा ॥	KK-01-07-129-39c
उवाच चैनां भगवान्कालेनैतावता पुनः ।	KK-01-07-129-40a
स्फुटमानेषु कुण्डेषु जाताञ्जानीहि शोभने ॥	KK-01-07-129-40c
उद्धाटनीयान्येतानि कुण्डानीति च सौबलीम् ।	KK-01-07-129-41a
इत्युक्त्वा भगवान्व्यासस्तथा प्रतिविधाय च ॥	KK-01-07-129-41c
जगाम तपसे धीमान्हिमवन्तं शिलोच्चयम् ।	KK-01-07-129-42a
अह्नोत्तराः कुमारस्ते कुण्डेभ्यस्तु समुत्थिताः ॥	KK-01-07-129-42c
तेनैवैषां क्रमेणासीज्ज्योष्ठानुज्येष्ठता तदा ।	KK-01-07-129-43a
जन्मतश्च प्रमाणेन ज्येष्ठः कुन्तीसुतोऽभवत् ॥	KK-01-07-129-43c
धार्मिकं च सुतं दृष्ट्वा पाण्डुः कुन्तीमथाऽब्रवीत् ।	KK-01-07-129-44a
प्राहुः क्षत्रं बलज्येष्ठं बलज्येष्ठं सुतं वृणु ॥	KK-01-07-129-44c
ततः कुन्तीमभिक्रम्य शशासातीव भारत ।	KK-01-07-129-45a
वायुमावाहयस्वेति स देवो बलवत्तरः ॥	KK-01-07-129-45c
अश्वमेधः क्रतुश्रेष्ठो ज्योतिःश्रेष्ठो दिवाकरः ।	KK-01-07-129-46a
ब्राह्मणो द्विपदां श्रेष्ठो देवश्रेष्ठश्च मारुतः ॥	KK-01-07-129-46c
मारुतं मरुतां श्रेष्ठं सर्वप्राणिभिरीडितम् ।	KK-01-07-129-47a
आवाहय त्वं नियमात्पुत्रार्थं वरवर्णिनि ॥	KK-01-07-129-47c
स नो यं दास्यति सुतं स प्राणबलवान्नृषु ।	KK-01-07-129-48a
भविष्यति वरारोहे बलज्येष्ठा हि भूमिपाः ॥	KK-01-07-129-48c
वैशम्पायन उवाच ।	KK-01-07-129-49
तथोक्तवति सा काले वायुमेवाजुहाव ह ।	KK-01-07-129-49a
द्वितीयेनोपहारेण तेनोक्तविधिना पुनः ॥	KK-01-07-129-49c
तैरेव नियमैः स्थित्वा मन्त्रग्राममुदैरयत् ।	KK-01-07-129-50a
आजगाम ततो वायुः किं करोमीति चाब्रवीत् ॥	KK-01-07-129-50c
लज्जान्विता ततः कुन्ती पुत्रमैच्छन्महाबलम् ।	KK-01-07-129-51a
तथास्त्विति च तां वायुः समालभ्य दिवं गतः ॥	KK-01-07-129-51c
तस्यां जज्ञे महावीर्यो भीमो भीमपराक्रमः ।	KK-01-07-129-52a
तमप्यतिबलं जातं वागुवाचाशरीरिणी ॥	KK-01-07-129-52c
सर्वेषां बलिनां श्रेष्ठो जातोऽयमिति भारत ।	KK-01-07-129-53a
जातमात्रे कुमारे तु सर्वलोकस्य पार्थिवाः ॥	KK-01-07-129-53c
मूत्रं प्रसुस्रुवुः सर्वे व्यथां चापि प्रपेदिरे ।	KK-01-07-129-54a
वाहनानि व्यशीर्यन्त व्यमुञ्चन्नश्रुबिन्दवः ॥	KK-01-07-129-54c
यथाऽनिलः समुद्भूतः समर्थः कम्पने भुवः ।	KK-01-07-129-55a
तथा ह्युपचिताङ्गो वै भीमो भीमपराक्रमः ॥	KK-01-07-129-55c
इदं चाद्भुतमत्रासीज्जातमात्रे वृकोदरे ।	KK-01-07-129-56a
यदङ्कात्पतितो मातुः शिलां गात्रैरचूर्णयत् ॥	KK-01-07-129-56c
कुन्ती तु सह पुत्रेण याता सुरुचिरं सरः ।	KK-01-07-129-57a
स्नात्वा च सुतमादाय दशमेऽहनि यादवी ॥	KK-01-07-129-57c
दैवतान्यर्चयिष्यन्ती निर्जगामाश्रमात्पृथा ।	KK-01-07-129-58a
शैलाभ्याशेन गच्छन्त्यास्तदा भरतसत्तम ॥	KK-01-07-129-58c
निश्चक्राम महाव्याघ्रो जिघांसुर्गिरिगह्वरात् ।	KK-01-07-129-59a
तमापतन्तं शार्दूलं विकृष्य धनुरुत्तमम् ॥	KK-01-07-129-59c
निर्बिभेद शरैः पाण्डुस्त्रिभिस्त्रिदशविक्रमः ।	KK-01-07-129-60a
नादेन महता तां तु पूरयन्तं गिरेर्गुहाम् ॥	KK-01-07-129-60c
दृष्ट्वा शैलमुपारोढुमैच्छत्कुन्ती भयात्तदा ।	KK-01-07-129-61a
त्रासात्तस्याः सुतस्त्वङ्कात्पपात भरतर्षभ ॥	KK-01-07-129-61c
पर्वतस्योपरिस्थायामधस्तादपतच्छिशुः ।	KK-01-07-129-62a
स शिलां चूर्णयामास वज्रवद्वज्रिचोदितः ॥	KK-01-07-129-62c
पुत्रस्नेहात्ततः पाण्डुरभ्यधावद्गिरेस्तटम् ।	KK-01-07-129-63a
पतता तेन शतधा शिला गात्रैर्विचूर्णिता ॥	KK-01-07-129-63c
शिलां च चूर्णितां दृष्ट्वा परं विस्मयमागमत् ।	KK-01-07-129-64a
स तु जन्मनि भीमस्य विनदन्तं विनादितम् ॥	KK-01-07-129-64c
ददर्श गिरिशृङ्गस्थं व्याघ्रं व्याघ्रपराक्रमः ।	KK-01-07-129-65a
दारसंरक्षणार्थाय पुत्रसंरक्षणाय च ॥	KK-01-07-129-65c
सदा बाणधनुष्पाणिरभवत्कुरुनन्दनः ।	KK-01-07-129-66a
मघे चन्द्रमसा युक्ते सिंहे चाभ्युदिते गुरौ ॥	KK-01-07-129-66c
दिवा मध्यगते सूर्ये तिथौ पुण्ये त्रयोदशे ।	KK-01-07-129-67a
पित्र्ये मुहूर्ते सा कुन्ती सुषुवे भीममच्युतम् ॥	KK-01-07-129-67c
यस्मिन्नहनि भमस्तु जज्ञे भीमपराक्रमः ।	KK-01-07-129-68a
तामेव रात्रिं पूर्वां तु जज्ञे दुर्योधनो नृपः ॥	KK-01-07-129-68c
स जातमात्र एवाथ धृतराष्ट्रसुतो नृप ।	KK-01-07-129-69a
रासभारावसदृशं रुराव च ननाद च ॥	KK-01-07-129-69c
तं खराः प्रत्यभाषन्त गृध्रगोमायुवायसाः ।	KK-01-07-129-70a
क्रव्यादाः प्राणदन्घोराः शिवाश्चाशिवनिस्वनाः ॥	KK-01-07-129-70c
वाताश्च प्रववुश्चापि दिग्दाहश्चाभवत्तदा ।	KK-01-07-129-71a
ततस्तु भीतवद्राजा धृतराष्ट्रोऽब्रवीदिदम् ॥	KK-01-07-129-71c
समानीय बहून्विप्रान्भीष्मं विदुरमेव च ।	KK-01-07-129-72a
अन्यांश्च सुहृदो राजन्कुरून्सर्वांस्तथैव च ॥	KK-01-07-129-72c
युधिष्ठिरो राजपुत्रो ज्येष्ठो नः कुलवर्धनः ।	KK-01-07-129-73a
प्राप्तः स्वगुणतो राज्यं न तस्मिन्वाच्यमस्ति नः ॥	KK-01-07-129-73c
अयं त्वनन्तरस्तस्मादपि राजा भविष्यति ।	KK-01-07-129-74a
एतद्विब्रूत मे तथ्यं यदत्र भविता ध्रुवम् ॥	KK-01-07-129-74c
`अस्मिञ्जाते निमित्तानि शंसन्ती हाशिवं महत् ।	KK-01-07-129-75a
अतो ब्रवीमि विदुर द्रुतं मां भयमाविशत् ॥'	KK-01-07-129-75c
वाक्यस्यैतस्य निधेन दिक्षु सर्वासु भारत ।	KK-01-07-129-76a
क्रव्यादाः प्राणदन्घोराः शिवाश्चाशिवनिस्वनाः ॥	KK-01-07-129-76c
लक्षयित्वा निमित्तानि तानि घोराणि सर्वशः ।	KK-01-07-129-77a
तेऽब्रुवन्ब्राह्मणा राजन्विदुरश्च महामतिः ॥	KK-01-07-129-77c
यथेमानि निमित्तानि घोराणि मनुजाधिप ।	KK-01-07-129-78a
उत्थितानि सुते जाते ज्येष्ठे ते पुरुषर्षभ ॥	KK-01-07-129-78c
व्यक्तं कुलान्तकरणो भवितैष सुतस्तव ।	KK-01-07-129-79a
तस्य शान्तिः परित्यागे गुप्तावपनयो महान् ॥	KK-01-07-129-79c
`एष दुर्योधनो राजा मधुपिङ्गललोचनः ।	KK-01-07-129-80a
न केवलं कुलस्यान्तं क्षत्रियान्तं करिष्यति ॥'	KK-01-07-129-80c
शतमेकोनमप्यस्तु पुत्राणां ते महीपते ।	KK-01-07-129-81a
त्यजैनमेकं शान्तिं चेत्कुलस्येच्छसि भारत ॥	KK-01-07-129-81c
एकेन कुरु वै क्षेमं कुलस्य जगतस्तथा ।	KK-01-07-129-82a
त्यजेदेकं कुलस्यार्थे ग्रामस्यार्थे कुलं त्यजेत् ॥	KK-01-07-129-82c
ग्रामं जनपदस्यार्थे आत्मार्थे पृथिवीं त्यजेत् ।	KK-01-07-129-83a
स तथा विदुरेणोक्तस्तैश्च सर्वैर्द्विजोत्तमैः ॥	KK-01-07-129-83c
न चकार तथा राजा पुत्रस्नेहसमन्वितः ।	KK-01-07-129-84a
ततः पुत्रशतं पूर्ण धृतराष्ट्रस्य पार्थिव ॥	KK-01-07-129-84c
अह्नांशतेन सञ्जज्ञे कन्या चैका शताधिका ।	KK-01-07-129-85a
गान्धार्यां क्लिश्यमानायामुदरेण विवर्धता ॥	KK-01-07-129-85c
`वैश्या सा त्वम्बिकापुत्रं कन्या परिचचार ह ।	KK-01-07-129-86a
तया समभवद्राजा धृतराष्ट्रो यदृच्छया ॥'	KK-01-07-129-86c
तस्मिन्संवत्सरे राजन्धृतराष्ट्रान्महायशाः ।	KK-01-07-129-87a
जज्ञे धीमांस्ततस्तस्यां युयुत्सुः करमो नृप ।	KK-01-07-129-87c
एवं पुत्रशतं जज्ञे धृतराष्ट्रस्य धीमतः ॥	KK-01-07-129-87e
महारथानां वीराणां कन्या चैका शताधिका ।	KK-01-07-129-88a
युयुत्सुश्च महातेजा वैश्यापुत्रः प्रतापवान् ॥ ॥	KK-01-07-129-88c
	
	
	
	
	
	
अध्यायः 130	
	
	
जनमेजय उवाच ।	KK-01-07-130-001
धृतराष्ट्रस्य पुत्राणामादितः कथितं त्वया ।	KK-01-07-130-001a
ऋषेः प्रसादात्तु शतं न च कन्या प्रकीर्तिता ॥	KK-01-07-130-001c
वैश्यापुत्रो युयुत्सुश्च कन्या चैका शताधिका ।	KK-01-07-130-002a
गान्धारराजदुहिता शतपुत्रेति चानघ ॥	KK-01-07-130-002c
उक्ता महर्षिणा तेन व्यासेनामिततेजसा ।	KK-01-07-130-003a
कथं त्विदानीं भगवन्कन्यां त्वं तु ब्रवीषि मे ॥	KK-01-07-130-003c
यदि भागशतं पेशी कृता तेन महर्षिणा ।	KK-01-07-130-004a
न प्रजास्यति चेद्भूयः सौबलेयी कथञ्चन ॥	KK-01-07-130-004c
कथं तु सम्भवस्तस्या दुःशलाया वदस्व मे ।	KK-01-07-130-005a
यथावदिह विप्रर्षे परं मेऽत्र कुतूहलम् ॥	KK-01-07-130-005c
वैशम्पायन उवाच ।	KK-01-07-130-006
साध्वयं प्रश्न उद्दिष्टः पाण्डवेय ब्रवीमि ते ।	KK-01-07-130-006a
तां मांसपेशीं भगवान्स्वयमेव महातपाः ॥	KK-01-07-130-006c
शीताभिरद्भिरासिच्य भागं भागमकल्पयत् ।	KK-01-07-130-007a
यो यथा कल्पितो भागस्तंतं धात्र्या तथा नृप ॥	KK-01-07-130-007c
घृतपूर्णेषु कुण्डेषु एकैकं प्राक्षिपत्तदा ।	KK-01-07-130-008a
एतस्मिन्नन्तरे साध्वी गान्धारी सुदृढव्रता ॥	KK-01-07-130-008c
दुहितुः स्नेहसंयोगमनुध्याय वराङ्गना ।	KK-01-07-130-009a
`नाब्रवीत्तमृषिं किञ्चिद्गौरवाच्च यशस्विनी ।'	KK-01-07-130-009c
मनसा चिन्तयद्देवी एतत्पुत्रशतं मम ॥	KK-01-07-130-009e
भविष्यति न सन्देहो न ब्रवीत्यन्यथा मुनिः ।	KK-01-07-130-010a
ममेयं परमा तुष्टिर्दुहिता मे भवेद्यदि ॥	KK-01-07-130-010c
एका शताधिका बाला भविष्यति कनीयसी ।	KK-01-07-130-011a
ततो दौहित्रजाल्लोकादबाह्योऽसौ पतिर्मम ॥	KK-01-07-130-011c
अधिका किल नारीणां प्रीतिर्जामातृजा भवेत् ।	KK-01-07-130-012a
यदि नाम ममापि स्याद्दुहितैका शताधिका ॥	KK-01-07-130-012c
कृतकृत्या भवेयं वै पुत्रदौहित्रसंवृता ।	KK-01-07-130-013a
यदि सत्यं तपस्तप्तं दत्तं वाऽप्यथवा हुतम् ॥	KK-01-07-130-013c
गुरवस्तोषिता वापि तथाऽस्तु दुहिता मम ।	KK-01-07-130-014a
एतस्मिन्नेव काले तु कृष्णद्वैपायनः स्वयम् ॥	KK-01-07-130-014c
व्यभजत्स तदा पेशीं भगवानृषिसत्तमः ।	KK-01-07-130-015a
`गण्यमानेषु कुण्डेषु शते पूर्णे महात्मना ॥	KK-01-07-130-015c
अभवच्चापरं खण्डं वामहस्ते तदा किल ।'	KK-01-07-130-016a
गणयित्वा शतं पूर्णमंशानामाह सौबलीम् ॥	KK-01-07-130-016c
व्यास उवाच ।	KK-01-07-130-017
पूर्णं पुत्रशतं त्वेतन्न मिथ्या वागुदाहृता ।	KK-01-07-130-017a
दैवयोगाच्च भागैकः परिशिष्टः शतात्परः ॥	KK-01-07-130-017c
एषा ते सुभगा कन्या भविष्यति यतेप्सिता ।	KK-01-07-130-018a
वैशम्पायन उवाच ।	KK-01-07-130-018
ततोऽन्यं घृतकुम्भं च समानाय्य महातपाः ॥	KK-01-07-130-018c
तं चापि प्राक्षिपत्तत्र कन्याभागं तपोधनः ।	KK-01-07-130-019a
`सम्भूता चैव कालेन सर्वेषां च यवीयसी ॥	KK-01-07-130-019c
ऐतत्ते कथितं राजन्दुःशलाजन्म भारत ।	KK-01-07-130-020a
ब्रूहि राजेन्द्र किं भूयो वर्तयिष्यामि तेऽनघ ॥ ॥	KK-01-07-130-020c
	
	
	
	
	
	
अध्यायः 131	
	
	
जनमेजय उवाच ।	KK-01-07-131-001
ज्येष्ठाऽनुज्येष्ठतां तेषां नामानि च पृथक्पृथक् ।	KK-01-07-131-001a
धृतराष्ट्रस्य पुत्राणामानुपूर्व्यात्प्रकीर्तय ॥	KK-01-07-131-001c
वैशम्पायन उवाच ।	KK-01-07-131-002
दुर्योधनो युयुत्सुश्च राजन्दुःशासनस्तथा ।	KK-01-07-131-002a
दुःसहो दुःशलश्चैव जलसन्धः समः सहः ॥	KK-01-07-131-002c
विन्दानुविन्दौ दुर्धर्षः सुबाहुर्दुष्प्रधर्षणः ।	KK-01-07-131-003a
दुर्मर्षणो दुर्मुखश्च दुष्कर्णः कर्ण एव च ॥	KK-01-07-131-003c
विविंशतिर्विकर्णश्च शलः सत्वः सुलोचनः ।	KK-01-07-131-004a
चित्रोपचित्रौ चित्राक्षश्चारुचित्रः शरासनः ॥	KK-01-07-131-004c
दुर्मदो दुर्विगाहश्च विवित्सुर्विकटाननः ।	KK-01-07-131-005a
ऊर्णनाभः सुनाभश्च तथा नन्दोपनन्दकौ ॥	KK-01-07-131-005c
चित्रबाणश्चित्रवर्मा सुवर्मा दुर्विमोचनः ।	KK-01-07-131-006a
अयोबाहुर्महाबाहुश्चित्राङ्गश्चित्रकुण्डलः ॥	KK-01-07-131-006c
भीमवेगो भीमबलो बलाकी बलवर्धनः ।	KK-01-07-131-007a
उग्रायुधः सुषेणश्च कुण्डधारो महोदरः ॥	KK-01-07-131-007c
चित्रायुधो निषङ्गी च पाशी वृन्दारकस्तथा ।	KK-01-07-131-008a
दृढवर्मा दृढक्षत्रः सोमकीर्तिरनूदरः ॥	KK-01-07-131-008c
दृढसन्धो जरासन्धः सत्यसन्धः सदः सुवाक् ।	KK-01-07-131-009a
उग्रश्रवा उग्रसेनः सेनानीर्दुष्पराजयः ॥	KK-01-07-131-009c
अपराजितः कुण्डशायी विशालाक्षो दुराधरः ।	KK-01-07-131-010a
दृढहस्तः सुहस्तश्च वातवेगसुवर्चसौ ॥	KK-01-07-131-010c
आदित्यकेतुर्बह्वाशी नागदत्तोऽग्रयाय्यपि ।	KK-01-07-131-011a
कवची क्रथनः कुण्डी कुण्डधारो धनुर्धरः ॥	KK-01-07-131-011c
उग्रभीमरथौ वीरौ वीरबाहुरलोलुपः ।	KK-01-07-131-012a
अभयो रौद्रकर्मा च तथा दृढरथाश्रयः ॥	KK-01-07-131-012c
अनाधृष्यः कुण्डभेदी विरावी चित्रकुण्डलः ।	KK-01-07-131-013a
प्रमथश्च प्रमाथी च दीर्घरोमश्च वीर्यवान् ॥	KK-01-07-131-013c
दीर्घबाहुर्महाबाहुर्व्यूढोराः कनकध्वजः ।	KK-01-07-131-014a
कुण्डाशी विराजाश्चैव दुःशला च शताधिका ॥	KK-01-07-131-014c
इति पुत्रशतं राजन्कन्या चैव शताधिका ।	KK-01-07-131-015a
नामधेयानुपूर्व्येण विद्धि जन्मक्रमं नृप ॥	KK-01-07-131-015c
सर्वे त्वतिरथाः शूराः सर्वे युद्धविशारदाः ।	KK-01-07-131-016a
सर्वे वेदविदश्चैव सर्वे सर्वास्त्रकोविदाः ॥	KK-01-07-131-016c
सर्वेषामनुरूपाश्च कृता दारा महीपते ।	KK-01-07-131-017a
धृतराष्ट्रेण समये परीक्ष्य विविवन्नृप ॥	KK-01-07-131-017c
दुःशलां चापि समये धृतराष्ट्रो नराधिपः ।	KK-01-07-131-018a
जयद्रथाय प्रददौ विधिना भरतर्षभ ॥	KK-01-07-131-018c
`इति पुत्रशतं राजन्युयुत्सुश्च शताधिकः ।	KK-01-07-131-019a
कन्यका दुःशला चैव यथावत्कीर्तितं मया' ॥ ॥	KK-01-07-131-019c
	
	
	
	
अध्यायः 132	
	
	
वैशम्पायन उवाच ।	KK-01-07-132-001
जाते बलवतां श्रेष्ठे पाण्डुश्चिन्तापरोऽभवत् ।	KK-01-07-132-001a
कथमन्यो मम सुतो लोके श्रेष्ठो भवेदिति ॥	KK-01-07-132-001c
दैवे पुरुषकारे च लोकोऽयं सम्प्रतिष्ठितः ।	KK-01-07-132-002a
तत्र दैवं तु विधिना कालयुक्तेन लभ्यते ॥	KK-01-07-132-002c
इन्द्रो हि राजा देवानां प्रधान इति नः श्रुतम् ।	KK-01-07-132-003a
अप्रमेयबलोत्साहो वीर्यवानमितद्युतिः ॥	KK-01-07-132-003c
तं तोषयित्वा तपसा पुत्रं लप्स्ये महाबलम् ।	KK-01-07-132-004a
यं दास्यति स मे पुत्रं स वीरयान्भविष्यति ॥	KK-01-07-132-004c
अमानुषान्मानुषांश्च सङ्ग्रामे स हनिष्यति ।	KK-01-07-132-005a
कर्मणा मनसा वाचा तस्मात्तप्स्ये महत्तपः ॥	KK-01-07-132-005c
ततः पाण्डुर्महाराजो मन्त्रयित्वा महर्षिभिः ।	KK-01-07-132-006a
दिदेश कुन्त्याः कौरव्यो व्रतं सांवत्सरं शुभम् ॥	KK-01-07-132-006c
आत्मना च महाबाहुरेकपादस्थितोऽभवत् ।	KK-01-07-132-007a
उग्रं स तप आस्थाय परमेण समाधिना ॥	KK-01-07-132-007c
आरिराधयिषुर्देवं त्रिदशानां तमीश्वरम् ।	KK-01-07-132-008a
सूर्येण सह धर्मात्मा पर्यतप्यत भारत ॥	KK-01-07-132-008c
तं तु कालेन महता वासवः प्रत्यपद्यत ।	KK-01-07-132-009a
शक्र उवाच ।	KK-01-07-132-009
पुत्रं तव प्रदास्यामि त्रिषु लोकेषु विश्रुतम् ॥	KK-01-07-132-009c
ब्राह्मणानां गवां चैव सुहृदां चार्थसाधकम् ।	KK-01-07-132-010a
दुर्हृदां शोकजननं सर्वबान्धवनन्दनम् ॥	KK-01-07-132-010c
सुतं तेऽग्र्यं प्रदास्यामि सर्वामित्रविनाशनम् ।	KK-01-07-132-011a
इत्युक्तः कौरवो राजा वासवेन महात्मना ॥	KK-01-07-132-011c
उवाच कुन्तीं धर्मात्मा देवराजवचः स्मरन् ।	KK-01-07-132-012a
उदर्कस्तव कल्याणि तुष्टो देवगणेश्वरः ॥	KK-01-07-132-012c
दातुमिच्छति ते पुत्रं यथा सङ्कल्पितं त्वया ।	KK-01-07-132-013a
अतिमानुषकर्माणं यशस्विनमरिन्दमम् ॥	KK-01-07-132-013c
नीतिमन्तं महात्मानमादित्यसमतेजसम् ।	KK-01-07-132-014a
दुराधर्षं क्रियावन्तमतीवाद्भुतदर्शनम् ॥	KK-01-07-132-014c
पुत्रं जनय सुश्रोणि धाम क्षत्रियतेजसाम् ।	KK-01-07-132-015a
लब्धः प्रसादो देवेन्द्रात्तमाह्वय शुचिस्मिते ॥	KK-01-07-132-015c
वैशम्पायन उवाच ।	KK-01-07-132-016
एवमुक्ता ततः शक्रमाजुहाव यशस्विनी ।	KK-01-07-132-016a
अथाजगाम देवेन्द्रो जनयामास चार्जुनम् ॥	KK-01-07-132-016c
`उत्तराभ्यां तु पूर्वाभ्यां फल्गुनीभ्यां ततो दिवा ।	KK-01-07-132-017a
जातस्तु फाल्गुने मासि तेनासौ फल्गुनःस्मृतः' ॥	KK-01-07-132-017c
जातमात्रे कुमारे तु `सर्वभूतप्रहर्षिणी ।	KK-01-07-132-018a
सूतके वर्तमानां तां' वागुवाचाशरीरिणी ।	KK-01-07-132-018c
महागम्भीरनिर्घोषा नभो नादयती तदा ॥	KK-01-07-132-018e
शृण्वतां सर्वभूतानां तेषां चाश्रमवासिनाम् ।	KK-01-07-132-019a
कुन्तीमाभाष्य विस्पष्टमुवाचेदं शुचिस्मिताम् ॥	KK-01-07-132-019c
कार्तवीर्यसमः कुन्ति शिवतुल्यपराक्रमः ।	KK-01-07-132-020a
एष शक्र इवाजय्यो यशस्ते प्रथयिष्यति ॥	KK-01-07-132-020c
अदित्या विष्णुना प्रीतिर्यथाऽभूदभिवर्धिता ।	KK-01-07-132-021a
तथा विष्णुसमः प्रीतिं वर्धयिष्यति तेऽर्जुनः ॥	KK-01-07-132-021c
एष मद्रान्वशे कृत्वा कुरूंश्च सह सोमकैः ।	KK-01-07-132-022a
चेदिकाशिकरूषांश्च कुरुलक्ष्मीं वहिष्यति ॥	KK-01-07-132-022c
एतस्य भुजवीर्येण खाण्डवे हव्यवाहनः ।	KK-01-07-132-023a
मेदसा सर्वभूतानां तृप्तिं यास्यति वै पराम् ॥	KK-01-07-132-023c
ग्रामणीश्च महीपालानेष जित्वा महाबलः ।	KK-01-07-132-024a
भ्रातृभिः सहितो वीरस्त्रीन्मेधानाहरिष्यति ॥	KK-01-07-132-024c
जामदग्न्यसमः कुन्ति विष्णुतुल्यपराक्रमः ।	KK-01-07-132-025a
एष वीर्यवतां श्रेष्ठो भविष्यति महायशाः ॥	KK-01-07-132-025c
एष युद्धे महादेवं तोषयिष्यति शङ्करम् ।	KK-01-07-132-026a
अस्त्रं पाशुपतं नाम तस्मात्तुष्टादवाप्स्यति ॥	KK-01-07-132-026c
निवातकवचा नाम दैत्या विबुधविद्विषः ।	KK-01-07-132-027a
शक्राज्ञया महाबाहुस्तान्वधिष्यति ते सुतः ॥	KK-01-07-132-027c
तथा दिव्यानि चास्त्राणि निखिलेनाहरिष्यति ।	KK-01-07-132-028a
विप्रनष्टां श्रियं चायमाहर्ता पुरुषर्षभः ॥	KK-01-07-132-028c
एतामत्यद्भुतां वाचं कुन्ती शुश्राव सूतके ।	KK-01-07-132-029a
वाचमुच्चरितामुच्चैस्तां निशम्य तपस्विनाम् ॥	KK-01-07-132-029c
बभूव पमो हर्षः शतशृङ्गनिवासिनाम् ।	KK-01-07-132-030a
तथा देवमहर्षीणां सेन्द्राणां च दिवौकसाम् ॥	KK-01-07-132-030c
आकाशे दुन्दुभीनां च बभूव तुमुलः स्वनः ।	KK-01-07-132-031a
उदतिष्ठन्महाघोरः पुष्पवृष्टिभिरावृतः ॥	KK-01-07-132-031c
समवेत्य च देवानां गणाः पार्थमपूजयन् ।	KK-01-07-132-032a
काद्रवेया वैनतेया गन्धर्वाप्सरसस्तथा ।	KK-01-07-132-032c
प्रजानां पतयः सर्वे सप्त चैव महर्षयः ॥	KK-01-07-132-032e
भरद्वाजः कश्यपो गौतमश्च विश्वामित्रो जमदग्निर्वसिष्ठः ।	KK-01-07-132-033a
यश्चोदितो भास्करेऽभूत्प्रनष्टे सोऽप्यत्रात्रिर्भगवानाजगाम ॥	KK-01-07-132-033c
मरीचिरङ्गिराश्चैव पुलस्त्यः पुलहः क्रतुः ।	KK-01-07-132-034a
दक्षः प्रजापतिश्चैव गन्धर्वाप्सरसस्तथा ॥	KK-01-07-132-034c
दिव्यमाल्याम्बरधराः सर्वालङ्कारभूषिताः ।	KK-01-07-132-035a
उपगायन्ति बीभत्सुं नृत्यन्तेऽप्सरसां गणाः ॥	KK-01-07-132-035c
तथा महर्षयश्चापि जेपुस्तत्र समन्ततः ।	KK-01-07-132-036a
गन्धर्वैः सहितः श्रीमान्प्रागायत च तुम्बुरुः ॥	KK-01-07-132-036c
भीमसेनोग्रसेनौ च ऊर्णायुरनघस्तथा ।	KK-01-07-132-037a
गोपतिर्धृतराष्ट्रश्च सूर्यवर्चास्तथाष्टमः ॥	KK-01-07-132-037c
युगपस्तृणपः कार्ष्णिर्नन्दिश्चित्ररथस्तथा ।	KK-01-07-132-038a
त्रयोदशः शालिशिराः पर्जन्यश्च चतुर्दशः ॥	KK-01-07-132-038c
कलिः पञ्चदशश्चैव नारदश्चात्र षोडशः ।	KK-01-07-132-039a
ऋत्वा बृहत्त्वा बृहकः करालश्च महामनाः ॥	KK-01-07-132-039c
ब्रह्मचारी बहुगुणः सुवर्णश्चेति विश्रुतः ।	KK-01-07-132-040a
विश्वावसुर्भुमन्युश्च सुचन्द्रश्च शरुस्तथा ॥	KK-01-07-132-040c
गीतमाधुर्यसम्पन्नौ विख्यातौ च हहाहुहू ।	KK-01-07-132-041a
इत्येते देवगन्धर्वा जग्मुस्तत्र नराधिप ॥	KK-01-07-132-041c
तथैवाप्सरसो हृष्टाः सर्वालङ्कारभूषिताः ।	KK-01-07-132-042a
ननृतुर्वै महाभागा जगुश्चायतलोचनाः ॥	KK-01-07-132-042c
अनूचानाऽनवद्या च गुणमुख्या गुणावरा ।	KK-01-07-132-043a
अद्रिका च तथा सोमा मिश्रकेशी त्वलम्बुषा ॥	KK-01-07-132-043c
मरीचिः शुचिका चैव विद्युत्पर्णा तिलोत्तमा ।	KK-01-07-132-044a
अम्बिका लक्षणा क्षेमा देवी रम्भा मनोरमा ॥	KK-01-07-132-044c
असिता च सुबाहुश्च सुप्रिया च वपुस्तथा ।	KK-01-07-132-045a
पुण्डरीका सुगन्धा च सुरसा च प्रमाथिनी ॥	KK-01-07-132-045c
काम्या शारद्वती चैव ननृतुस्तत्र सङ्घशः ।	KK-01-07-132-046a
मेनका सहजन्या च कर्णिका पुञ्जिकस्थला ॥	KK-01-07-132-046c
ऋतुस्थला घृताची च विश्वाची पूर्वचित्त्यपि ।	KK-01-07-132-047a
उम्लोचेति च विख्याता प्रम्लोचेति च ता दश ॥	KK-01-07-132-047c
उर्वश्येकादशी तासां जगुश्चायतलोचनाः ।	KK-01-07-132-048a
धाताऽर्यमा च मित्रश्च वरुणोंऽशो भगस्तथा ॥	KK-01-07-132-048c
इन्द्रो विवस्वान्पूषा च पर्जन्यो दशमः स्मृतः ।	KK-01-07-132-049a
ततस्त्वष्टा ततो विष्णुरजघन्यो जघन्यजः ॥	KK-01-07-132-049c
इत्येते द्वादशादित्या ज्वलन्तः सूर्यवर्चसः ॥	KK-01-07-132-050ac
मृगव्याधश्च सर्पश्च निर्ऋतिश्च महायशाः ।	KK-01-07-132-051a
अजैकपादहिर्बुध्न्यः पिनाकी च परन्तप ॥	KK-01-07-132-051c
दहनोऽथेश्वरश्चैव कपाली च विशाम्पते ।	KK-01-07-132-052a
स्थाणुर्भगश्च भगवान्रुद्रास्तत्रावतस्थिरे ॥	KK-01-07-132-052c
अश्विनौ वसवश्चाष्टौ मरुतश्च महाबलाः ।	KK-01-07-132-053a
विश्वेदेवास्तथा साध्यास्तत्रासन्परितः स्थिताः ॥	KK-01-07-132-053c
कर्कोटकोऽथ सर्पश्च वासुकिश्च भुजङ्गमः ।	KK-01-07-132-054a
कच्छपश्चाथ कुण्डश्च तक्षकश्च महोरगः ॥	KK-01-07-132-054c
आययुस्तपसा युक्ता महाक्रोधा महाबलाः ।	KK-01-07-132-055a
एते चान्ये च बहवस्तत्र नागा व्यवस्थिताः ॥	KK-01-07-132-055c
तार्क्ष्यश्चारिष्टनेमिश्च गरुडश्चासितध्वजः ।	KK-01-07-132-056a
अरुणश्चारुणिश्चैव वैनतेया व्यवस्थिताः ॥	KK-01-07-132-056c
तांश्च देवगणान्सर्वांस्तपःसिद्धा महर्षयः ।	KK-01-07-132-057a
विमानगिर्यग्रगतान्ददृशुर्नेतरे जनाः ॥	KK-01-07-132-057c
तद्दृष्ट्वा महदाश्चर्यं विस्मिता मुनिसत्तमाः ।	KK-01-07-132-058a
अधिकां स्म ततो वृत्तिमवर्तन्पाण्डवं प्रति ॥	KK-01-07-132-058c
पाण्डुः प्रीतेन मनसा देवतादीनपूजयत् ।	KK-01-07-132-059a
पाण्डुना पूजिता देवाः प्रत्यूचुर्नरसत्तमम् ॥	KK-01-07-132-059c
प्रादुर्भूतो ह्ययं धर्मो देवतानां प्रसादतः ।	KK-01-07-132-060a
मातरिश्वा ह्ययं भीमो बलवानरिमर्दनः ॥	KK-01-07-132-060c
साक्षादिन्द्रः स्वयं जातः प्रसादाच्च शतक्रतोः ।	KK-01-07-132-061a
पितृत्वाद्देवतानां हि नास्ति पुण्यतरस्त्वया ॥	KK-01-07-132-061c
पितॄणामृणनिर्मुक्तः स्वर्गं प्राप्स्यसि पुण्यभाक् ।	KK-01-07-132-062a
इत्युक्त्वा देवताः सर्वा विप्रजग्मुर्यथागतम् ॥	KK-01-07-132-062c
पाण्डुस्तु पुनरेवैनां पुत्रलोभान्महायशाः ।	KK-01-07-132-063a
प्रादिशद्दर्शनीयार्थी कुन्ती त्वेनमथाब्रवीत् ॥	KK-01-07-132-063c
नातश्चतुर्थं प्रसवमापस्त्वपि वदन्त्युत ।	KK-01-07-132-064a
अतःपरं स्वैरिणी स्याद्बन्धकी पञ्चमे भवेत् ॥	KK-01-07-132-064c
स त्वं विद्वन्धर्ममिममधिगम्य कथं नु माम् ।	KK-01-07-132-065a
अपत्यार्थं समुत्क्रम्य प्रमादादिव भाषसे ॥ ॥	KK-01-07-132-065c
	
	
	
	
	
	
	
अध्यायः 133	
	
	
वैशम्पायन उवाच ।	KK-01-07-133-001
कुन्तीपुत्रेषु जातेषु धृतराष्ट्रात्मजेषु च ।	KK-01-07-133-001a
मद्रराजसुता पाण्डुं रहो वचनमब्रवीत् ॥	KK-01-07-133-001c
न मेऽस्ति त्वयि सन्तापो विगुणेऽपि परन्तप ।	KK-01-07-133-002a
नावरत्वे वरार्हायाः स्थित्वा चानघ नित्यदा ॥	KK-01-07-133-002c
गान्धार्याश्चैव नृपते जातं पुत्रशतं तथा ।	KK-01-07-133-003a
श्रुत्वा न मे तथा दुःखमभवत्कुरुनन्दन ॥	KK-01-07-133-003c
इदं तु मे महद्दुःखं तुल्यतायामपुत्रता ।	KK-01-07-133-004a
दिष्ट्या त्विदानीं भर्तुर्मे कुन्त्यामप्यस्ति सन्ततिः ॥	KK-01-07-133-004c
यदि त्वपत्यसन्तानं कुन्तिराजसुता मयि ।	KK-01-07-133-005a
कुर्यादनुग्रहो मे स्यात्तव चापि हितं भवेत् ॥	KK-01-07-133-005c
संरम्भो हि सपत्नीत्वाद्वक्तुं कुन्तिसुतां प्रति ।	KK-01-07-133-006a
यदि तु त्वं प्रसन्नो मे स्वयमेनां प्रचोदय ॥	KK-01-07-133-006c
पाण्डुरुवाच ।	KK-01-07-133-007
ममाप्येष सदा माद्रि हृद्यर्थः परिवर्तते ।	KK-01-07-133-007a
न तु त्वां प्रसहे वक्तुमिष्टानिष्टविवक्षया ॥	KK-01-07-133-007c
तव त्विदं मतं मत्वा प्रयतिष्याम्यतः परम् ।	KK-01-07-133-008a
मन्ये ध्रुवं मयोक्ता सा वचनं प्रतिपत्स्यते ॥	KK-01-07-133-008c
वैशम्पायन उवाच ।	KK-01-07-133-009
ततः कुन्तीं पुनः पाण्डुर्विविक्त इदमब्रवीत् ।	KK-01-07-133-009a
`अनुगृह्णीष्व कल्याणि मद्रराजसुतामपि ।'	KK-01-07-133-009c
कुलस्य मम सन्तानं लोकस्य च कुरु प्रियम् ॥	KK-01-07-133-009e
मम चापिण्डनाशाय पूर्वेषां च महात्मनाम् ।	KK-01-07-133-010a
मत्प्रियार्थं च कल्याणि कुरु कल्याणमुत्तमम् ॥	KK-01-07-133-010c
यशसोऽर्थाय चैव त्वं कुरु कर्म सुदुष्करम् ।	KK-01-07-133-011a
प्राप्याधिपत्यमिन्द्रेण यज्ञैरिष्टं यशोऽर्थिना ॥	KK-01-07-133-011c
तथा मन्त्रविदो विप्रास्तपस्तप्त्वा सुदुष्करम् ।	KK-01-07-133-012a
गुरूनभ्युपगच्छन्ति यशसोऽर्थाय भामिनि ॥	KK-01-07-133-012c
तथा राजर्षयः सर्वे ब्राह्मणाश्च तपोधनाः ।	KK-01-07-133-013a
चक्रुरुच्चावचं कर्म यशसोऽर्थाय दुष्करम् ॥	KK-01-07-133-013c
सा त्वं माद्रीं प्लवेनैव तारयैनामनिन्दिते ।	KK-01-07-133-014a
अपत्यसंविधानेन परां कीर्तिमवाप्नुहि ॥	KK-01-07-133-014c
`कुन्त्युवाच ।	KK-01-07-133-015
धर्मं वै धर्मशास्त्रोक्तं यथा वदसि तत्तथा ।	KK-01-07-133-015a
तस्मादनुग्रहं तस्याः करोमि कुरुनन्दन ॥'	KK-01-07-133-015c
वैशम्पायन उवाच ।	KK-01-07-133-016
एवमुक्ताऽब्रवीन्मार्द्रीं सकृच्चिन्तय दैवतम् ।	KK-01-07-133-016a
तस्मात्ते भविताऽपत्यमनुरूपमसंशयम् ॥	KK-01-07-133-016c
`ततो मन्त्रे कृते तस्मिन्विधिदृष्टेन कर्मणा ।	KK-01-07-133-017a
ततो राजसुता स्नाता शयने संविवेश ह ॥'	KK-01-07-133-017c
ततो माद्री विचार्यैका जगाम मनसाऽश्विनौ ।	KK-01-07-133-018a
तावागम्य सुतौ तस्यां जनयामासतुर्यमौ ।	KK-01-07-133-018c
नकुलं सहदेवं च रूपेणाप्रतिमौ भुवि ॥	KK-01-07-133-018e
तथैव तावपि यमौ वागुवाचाशरीरिणी ।	KK-01-07-133-019a
`धर्मतो भक्तितश्चैव शीलतो विनयैस्तथा ॥	KK-01-07-133-019c
सत्वरूपगुणोपेतौ भवतोऽत्यश्विनाविति ।	KK-01-07-133-020a
मासते तेजसाऽत्यर्थं रूपद्रविणसम्पदा ॥	KK-01-07-133-020c
नामानि चक्रिरे तेषां शतशृङ्गनिवासिनः ।	KK-01-07-133-021a
भक्त्या च कर्मणा चैव तथाऽऽशीर्भिर्विशाम्पते ॥	KK-01-07-133-021c
ज्येष्ठं युधिष्ठिरेत्येवं भीमसेनेति मध्यमम् ।	KK-01-07-133-022a
अर्जुनेति तृतीयं च कुन्तीपुत्रानकल्पयन् ॥	KK-01-07-133-022c
पूर्वजं नकुलेत्येवं सहदेवेति चापरम् ।	KK-01-07-133-023a
माद्रीपुत्रावकथयंस्ते विप्राः प्रीतमानसाः ॥	KK-01-07-133-023c
अनुसंवत्सरं जाता अपि ते कुरुसत्तमाः ।	KK-01-07-133-024a
पाण्डुपुत्रा व्यराजन्त पञ्चसंवत्सरा इव ॥	KK-01-07-133-024c
महासत्त्वा महावीर्या महाबलपराक्रमाः ।	KK-01-07-133-025a
पाण्डुर्दृष्ट्वा सुतांस्तांस्तु देवरूपान्महौजसः ॥	KK-01-07-133-025c
मुदं परमिकां लेभे ननन्द च नराधिपः ।	KK-01-07-133-026a
ऋषीणामपि सर्वेषां शतशृङ्गनिवासिनाम् ॥	KK-01-07-133-026c
प्रिया बभूवुस्तासां च तथैव मुनियोषिताम् ।	KK-01-07-133-027a
कुन्तीमथ पुनः पाण्डुर्माद्र्यर्थे समचोदयत् ॥	KK-01-07-133-027c
तमुवाच पृथा राजन् रहस्युक्ता तदा सती ।	KK-01-07-133-028a
उक्ता सकृद्द्वन्द्वमेषा लेभे तेनास्मि वञ्चिता ॥	KK-01-07-133-028c
बिभेम्यस्याः परिभवात्कुस्त्रीणां गतिरिदृशी ।	KK-01-07-133-029a
नाज्ञासिषमहं मूढा द्वन्द्वाह्वाने फलद्वयम् ॥	KK-01-07-133-029c
तस्मान्नाहं नियोक्तव्या त्वयैषोऽस्तु वरो मम ।	KK-01-07-133-030a
एवं पाण्डोः सुताः पञ्च देवदत्ता महाबलाः ॥	KK-01-07-133-030c
सम्भूताः कीर्तिमन्तश्च कुरुवंशविवर्धनाः ।	KK-01-07-133-031a
शुभलक्षणसम्पन्नाः सोमवत्प्रियदर्शनाः ॥	KK-01-07-133-031c
सिंहदर्पा महेष्वासाः सिंहविक्रान्तगामिनः ।	KK-01-07-133-032a
सिंहग्रीवा मनुष्येन्द्रा ववृधुर्देवविक्रमाः ॥	KK-01-07-133-032c
विवर्धमानास्ते तत्र पुण्ये हैमवते गिरौ ।	KK-01-07-133-033a
विस्मयं जनयामासुर्महर्षीणां समेयुषाम् ॥	KK-01-07-133-033c
`जातमात्रानुपादाय शतशृङ्गनिवासिनः ।	KK-01-07-133-034a
पाण्डोः पुत्रानमन्यन्त तापसाः स्वानिवात्मजान् ॥	KK-01-07-133-034c
वैशम्पायन उवाच ।	KK-01-07-133-035
ततस्तु वृष्णयः सर्वे वसुदेवपुरोगमाः ॥	KK-01-07-133-035ac
पाण्डुः शापभयाद्भीतः शतशृङ्गमुपेयिवान् ।	KK-01-07-133-036a
तत्रैव मुनिभिः सार्धं तापसोऽभूत्तपस्विभिः ॥	KK-01-07-133-036c
शाकमूलफलाहारस्तपस्वी नियतेन्द्रियः ।	KK-01-07-133-037a
योगध्यानपरो राजा बभूवेति च वादकाः ॥	KK-01-07-133-037c
प्रबुवन्ति स्म बहवस्तच्छ्रुत्वा शोककर्शिताः ।	KK-01-07-133-038a
पाण्डोः प्रीतिसमायुक्ताः कदा श्रोष्याम सङ्कथाः ॥	KK-01-07-133-038c
इत्येवं कथयन्तस्ते वृष्णयः सह बान्धवैः ।	KK-01-07-133-039a
पाण्डोः पुत्रागमं श्रुत्वा सर्वे हर्षसमन्विताः ॥	KK-01-07-133-039c
सभाजयन्तस्तेऽन्योन्यं वसुदेवं वचोऽब्रुवन् ।	KK-01-07-133-040a
न भवेरन्क्रियाहीनाः पाण्डुपुत्रा महाबलाः ॥	KK-01-07-133-040c
पाण्डोः प्रियहितान्वेषी प्रेषय त्वं पुरोहितम् ।	KK-01-07-133-041a
वसुदेवस्तथेत्युक्त्वा विससर्ज पुरोहितम् ॥	KK-01-07-133-041c
युक्तानि च कुमाराणां पारबर्हाण्यनेकशः ।	KK-01-07-133-042a
कुन्तीं माद्रीं च सन्दिश्य दासीदासपरिच्छदम् ॥	KK-01-07-133-042c
गावो हिरण्यं रौप्यं च प्रेषयामास भारत ।	KK-01-07-133-043a
तानि सर्वाणि सङ्गृह्य प्रययौ स पुरोहितः ॥	KK-01-07-133-043c
तमागतं द्विजश्रेष्ठं काश्यपं वै पुरोहितम् ।	KK-01-07-133-044a
पूजयामास विधिवत्पाण्डुः परपुरञ्जयः ॥	KK-01-07-133-044c
पृथा माद्री च संहृष्टे वसुदेवं प्रशंसताम् ।	KK-01-07-133-045a
ततः पाण्डुः क्रियाः सर्वाः पाण्डवानामकारयत् ॥	KK-01-07-133-045c
गर्भाधानादिकृत्यानि चौलोपनयनानि च ।	KK-01-07-133-046a
काश्यपः कृतवान्सर्वमुपाकर्म च भारत ॥	KK-01-07-133-046c
चौलोपनयनादूर्ध्वमृषभाक्षा यशस्विनः ।	KK-01-07-133-047a
वैदिकाध्ययने सर्वे समपद्यन्त पारगाः ॥	KK-01-07-133-047c
शर्यातेः प्रथमः पुत्रः शुक्रो नाम परन्तपः ।	KK-01-07-133-048a
येन सागरपर्यन्ता धनुषा निर्जिता मही ॥	KK-01-07-133-048c
अश्वमेधशतैरिष्ट्वा स महात्मा महामखैः ।	KK-01-07-133-049a
आराध्य देवताः सर्वाः पितॄनपि महामतिः ॥	KK-01-07-133-049c
शतशृङ्गे तपस्तेपे शाकमूलफलाशनः ।	KK-01-07-133-050a
तेनोपकरणश्रेष्ठैः शिक्षया चोपबृंहिताः ॥	KK-01-07-133-050c
तत्प्रसादाद्धनुर्वेदे समपद्यन्त पारगाः ।	KK-01-07-133-051a
गदायां पारगो भीमस्तोमरेषु युधिष्ठिरः ॥	KK-01-07-133-051c
असिचर्मणि निष्णातौ यमौ सत्त्ववतां वरौ ।	KK-01-07-133-052a
धनुर्वेदे गतः पारं सव्यसाची परन्तपः ॥	KK-01-07-133-052c
शुक्रेण समनुज्ञातो मत्समोऽयमिति प्रभो ।	KK-01-07-133-053a
अनुज्ञाय ततो राजा शक्तिं खङ्गं ततः शरान् ॥	KK-01-07-133-053c
धनुश्च दमतां श्रेष्ठस्तालमात्रं महाप्रभम् ।	KK-01-07-133-054a
विपाठक्षुरनाराचान्गृध्रपक्षैरलङ्कृतान् ॥	KK-01-07-133-054c
ददौ पार्थाय संहृष्टो महोरगसमप्रभान् ।	KK-01-07-133-055a
अवाप्य सर्वशस्त्राणि मुदितो वासवात्मजः ॥	KK-01-07-133-055c
मेने सर्वान्महीपालानपर्याप्तान्स्वतेजसः ॥	KK-01-07-133-056ac
एकवर्षान्तरास्त्वेवं परस्परमरिन्दमाः ।	KK-01-07-133-057a
अन्ववर्तन्त पार्थाश्च माद्रीपुत्रौ तथैव च ॥'	KK-01-07-133-057c
ते च पञ्च शतं चैव कुरुवंशविवर्धनाः ।	KK-01-07-133-058a
सर्वे ववृधिरेऽल्पेन कालेनाप्स्विव पङ्कजाः ॥ ॥	KK-01-07-133-058c
	
	
	
	
	
	
अध्यायः 134	
	
	
`जनमेजय उवाच ।	KK-01-07-134-001
कस्मिन्वयसि सम्प्राप्ताः पाण्डवा गजसाह्वयम् ।	KK-01-07-134-001a
समपद्यन्त देवेभ्यस्तेषामायुश्च किं परम् ॥	KK-01-07-134-001c
वैशम्पायन उवाच ।	KK-01-07-134-002
पाण्डवानामिहायुष्यं शृणु कौरवनन्दन ।	KK-01-07-134-002a
जगाम हास्तिनपुरं षोडशाब्दो युधिष्ठिरः ॥	KK-01-07-134-002c
भीमसेनः पञ्चदशो बीभत्सुर्वै चतुर्दशः ।	KK-01-07-134-003a
त्रयोदशाब्दौ च यमौ जग्मतुर्नागसाह्वयम् ॥	KK-01-07-134-003c
तत्र त्रयोदशाब्दानि धार्तराष्ट्रैः सहोषिताः ।	KK-01-07-134-004a
षण्मासाञ्जातुषगृहान्मुक्ता जातो घटोत्कचः ॥	KK-01-07-134-004c
षण्मासानेकचक्रायां वर्षं पाञ्चालके गृहे ।	KK-01-07-134-005a
धार्तराष्ट्रैः सहोषित्वा पञ्च वर्षाणि भारत ॥	KK-01-07-134-005c
इन्द्रप्रस्थे वसन्तस्ते त्रीणि वर्षाणि विंशतिम् ।	KK-01-07-134-006a
द्वादशाब्दानथैकं च बभूवुर्द्यूतनिर्जिताः ॥	KK-01-07-134-006c
भुक्त्वा षट्त्रिंशतं राजन्सागरान्तां वसुन्धराम् ।	KK-01-07-134-007a
मासैः षड्भिर्महात्मानः सर्वे कृष्णपरायणाः ॥	KK-01-07-134-007c
राज्ये परीक्षितं स्थाप्य दिष्टां गतिमवाप्नुवन् ।	KK-01-07-134-008a
एवं युधिष्ठिरस्यासीदायुरष्टोत्तरं शतम् ॥	KK-01-07-134-008c
अर्जुनात्केशवो ज्येष्ठस्त्रिभिर्मासैर्महाद्युतिः ।	KK-01-07-134-009a
कृष्णात्सङ्कर्षणो ज्येष्ठस्त्रिभिर्मासैर्महाबलः ॥	KK-01-07-134-009c
पाण्डुः पञ्चमहातेजास्तान्पश्यन्पर्वते सुतान् ।	KK-01-07-134-010a
रेमे स काश्यपयुतः पत्नीभ्यां सुभृशं तदा ॥	KK-01-07-134-010c
सुपुष्पितवने काले प्रवृत्ते मधुमाधवे ।	KK-01-07-134-011a
पूर्णे चतुर्दशे वर्षे फल्गुनस्य च धीमतः ॥	KK-01-07-134-011c
यस्मिन्नृक्षे समुत्पन्नः पार्थस्तस्य च धीमतः ।	KK-01-07-134-012a
तस्मिन्नुत्तरफल्गुन्यां प्रवृत्ते स्वस्तिवाचने ॥	KK-01-07-134-012c
रक्षणे विस्मृता कुन्ती व्यग्रा ब्राह्मणभोजने ।	KK-01-07-134-013a
पुरोहितेन सहितान्ब्राह्मणान्पर्यवेषयत् ॥'	KK-01-07-134-013c
वैशम्पायन उवाच ।	KK-01-07-134-014
दर्शनीयांस्ततः पुत्रान्पाण्डुः पञ्च महावने ।	KK-01-07-134-014a
तान्पश्यन्पर्वते रम्ये स्वबाहुबलमाश्रितः ॥	KK-01-07-134-014c
सुपुष्पितवने काले कदाचिन्मधुमाधवे ।	KK-01-07-134-015a
भूतसम्मोहने राजा सभार्यो व्यचरद्वनम् ॥	KK-01-07-134-015c
पलाशैस्तिलकैश्चूतैश्चम्पकैः पारिभद्रकैः ।	KK-01-07-134-016a
अन्यैश्च बहुभिर्वृक्षैः फलपुष्पसमृद्धिभिः ॥	KK-01-07-134-016c
जलस्थानैश्च विविधैः पद्मिनीभिश्च शोभितम् ।	KK-01-07-134-017a
पाण्डोर्वनं तत्सम्प्रेक्ष्य प्रजज्ञे हृदि मन्मथः ॥	KK-01-07-134-017c
प्रहृष्टमनसं तत्र विचरन्तं यथाऽमरम् ।	KK-01-07-134-018a
तं माद्र्यनुजगामैका वसनं बिभ्रती शुभम् ॥	KK-01-07-134-018c
समीक्षमाणः स तु तां वयःस्थां तनुवाससम् ।	KK-01-07-134-019a
तस्य कामः प्रवृते गहनेऽग्निरिवोद्गतः ॥	KK-01-07-134-019c
रहस्येकां तु तां दृष्ट्वा राजा राजीवलोचनाम् ।	KK-01-07-134-020a
न शशाक नियन्तुं तं कामं कामवशीकृतः ॥	KK-01-07-134-020c
`अथ सोऽष्टादशे वर्षे ऋतौ माद्रीमलङ्कृताम् ।	KK-01-07-134-021a
आजुहाव ततः पाण्डुः परीतात्मा यशस्विनीम् ॥'	KK-01-07-134-021c
तत एनां बलाद्राजा निजग्राह रहोगताम् ।	KK-01-07-134-022a
वार्यमाणस्तया देव्या विस्फुरन्त्या यथाबलम् ॥	KK-01-07-134-022c
स तु कामपरीतात्मा तं शापं नान्वबुध्यत ।	KK-01-07-134-023a
माद्रीं मैथुनधर्मेण सोऽन्वगच्छद्बलादिव ॥	KK-01-07-134-023c
जीवितान्ताय कौरव्य मन्मथस्य वशं गतः ।	KK-01-07-134-024a
शापजं भयमुत्सृज्य विधिना सम्प्रचोदितः ॥	KK-01-07-134-024c
तस्य कामात्मनो बुद्धिः साक्षात्कालेन मोहिता ।	KK-01-07-134-025a
सम्प्रमथ्येन्द्रियग्रामं प्रनष्टा सह चेतसा ॥	KK-01-07-134-025c
स तया सह सङ्गम्य भार्यया कुरुनन्दनः ।	KK-01-07-134-026a
पाण्डुः परमधर्मात्मा युयुजे कालधर्मणा ॥	KK-01-07-134-026c
ततो माद्री समालिङ्ग्य राजानं गतचेतसम् ।	KK-01-07-134-027a
मुमोच दुःखजं शब्दं पुनः पुनरतीव हि ॥	KK-01-07-134-027c
सह पुत्रैस्ततः कुन्ती माद्रीपुत्रौ च पाण्डवौ ।	KK-01-07-134-028a
आजग्मुः सहितास्तत्र यत्र राजा तथागतः ॥	KK-01-07-134-028c
ततो माद्र्यब्रवीद्राजन्नार्ता कुन्तीमिदं वचः ।	KK-01-07-134-029a
एकैव त्वमिहागच्छ तिष्ठन्त्वत्रैव दारकाः ॥	KK-01-07-134-029c
तच्छ्रुत्वा वचनं तस्यास्तत्रैवाधाय दरकान् ।	KK-01-07-134-030a
हताऽहमिति विक्रुश्च सहसैवाजगाम सा ॥	KK-01-07-134-030c
दृष्ट्वा पाण्डुं च माद्रीं च शयानौ धरणीतले ।	KK-01-07-134-031a
कुन्ती शोकपरीताङ्गी विललाप सुदुःखिता ॥	KK-01-07-134-031c
रक्ष्यमाणो मया नित्यं वीरः सततमात्मवान् ।	KK-01-07-134-032a
कथं त्वामत्यतिक्रान्तः शापं जानन्वनौकसः ॥	KK-01-07-134-032c
ननु नाम त्वया माद्रि रक्षितव्यो नराधिपः ।	KK-01-07-134-033a
सा कथं लोभितवती विजने त्वं नराधिपम् ॥	KK-01-07-134-033c
कथं दीनस्य सततं त्वामासाद्य रहोगताम् ।	KK-01-07-134-034a
तं विचिन्तयतः शापं प्रहर्षः समजायत ॥	KK-01-07-134-034c
धन्या त्वमसि बाह्लीकि मत्तो भाग्यतरा तथा ।	KK-01-07-134-035a
दृष्टवत्यसि यद्वक्त्रं प्रहृष्टस्य महीपतेः ॥	KK-01-07-134-035c
माद्र्युवाच ।	KK-01-07-134-036
विलपन्त्या मया देवि वार्यमाणेन चासकृत् ।	KK-01-07-134-036a
आत्मा न वारितोऽनेन सत्यं दिष्टं चिकीर्षुणा ॥	KK-01-07-134-036c
`वैशम्पायान उवाच ।	KK-01-07-134-037
तस्यास्तद्वचनं श्रुत्वा कुन्ती शोकाग्निदीपिता ।	KK-01-07-134-037a
पपात सहसा भूमौ छिन्नमूल इव द्रुमः ॥	KK-01-07-134-037c
निश्चेष्टा पतिता भूमौ मोहेन न चचाल सा ।	KK-01-07-134-038a
तस्मिन्क्षणे कृतस्नानमहताम्बरसंवृतम् ॥	KK-01-07-134-038c
अलङ्कारकृतं पाण्डुं शयानं शयने शुभे ।	KK-01-07-134-039a
कुन्तीमुत्थाप्य माद्री तु मोहेनाविष्टचेतनाम् ॥	KK-01-07-134-039c
आर्ये एहीति तां कुन्तीं दर्शयामास कौरव ।	KK-01-07-134-040a
पादयोः पतिता कुन्ती पुनरुत्थाय भूमिपम् ॥	KK-01-07-134-040c
रक्तचन्दनदिग्धाङ्गं महारजनवाससम् ।	KK-01-07-134-041a
सस्मितेन च वक्त्रेण वदन्तमिव भारतम् ॥	KK-01-07-134-041c
परिरभ्य ततो मोहाद्विललापाकुलेन्द्रिया ।	KK-01-07-134-042a
माद्री चापि समालिङ्ग्य राजानं विललाप सा ॥	KK-01-07-134-042c
तं तथा शायिनं पुत्रा ऋषयः सह चारणैः ।	KK-01-07-134-043a
अभ्येत्य सहिताः सर्वे शोकादश्रूण्यवर्तयन् ॥	KK-01-07-134-043c
अस्तं गतमिवादित्यं संशुष्कमिव सागरम् ।	KK-01-07-134-044a
दृष्ट्वा पाण्डुं नरव्याघ्रं शोचन्ति स्म महर्षयः ॥	KK-01-07-134-044c
समानशोका ऋषयः पाण्डवाश्च बभूविरे ।	KK-01-07-134-045a
ते समाश्वासिते विप्रैर्विलेपतुरनिन्दिते ॥	KK-01-07-134-045c
कुन्त्युवाच ।	KK-01-07-134-046
हा राजन्कस्य नो हित्वा गच्छसि त्रिदशालयम् ।	KK-01-07-134-046a
हा राजन्मम मन्दायाः कथं माद्रीं समेत्य वै ॥	KK-01-07-134-046c
निधनं प्राप्तवान्राजन्मद्भाग्यपरिसङ्क्षयात् ।	KK-01-07-134-047a
युधिष्ठिरं भीमसेनमर्जुनं च यमावुभौ ॥	KK-01-07-134-047c
कस्य हित्वा प्रियान्पुत्रान्प्रयातोऽसि विशाम्पते ।	KK-01-07-134-048a
नूनं त्वां त्रिदशा देवाः प्रतिनन्दन्ति भारत ॥	KK-01-07-134-048c
यतो हि तप उग्रं वै चरितं ब्रह्मसंसदि ।	KK-01-07-134-049a
आवाभ्यां सहितो राजन्गमिष्यसि दिवं शुभम् ॥	KK-01-07-134-049c
आजमीढाजमीढानां कर्मणा चरतां गतिम् ।	KK-01-07-134-050a
ननु नाम सहावाभ्यां गमिष्यामीति यत्त्वया ॥	KK-01-07-134-050c
प्रतिज्ञाता कुरुश्रेष्ठ यदाऽस्मि वनमागता ।	KK-01-07-134-051a
आवाभ्यां चैव सहितो गमिष्यसि विशाम्पते ।	KK-01-07-134-051c
मुहूर्तं क्षम्यतां राजन्द्रक्ष्येऽहं च मुखं तव ॥	KK-01-07-134-051e
वैशम्पायन उवाच ।	KK-01-07-134-052
विलपित्वा भृशं चैव निःसंज्ञे पतिते भुवि ।	KK-01-07-134-052a
यथा हते मृगे मृग्यौ लुब्धैर्वनगते तथा ॥	KK-01-07-134-052c
युधिष्ठिरमुखाः सर्वे पाण्डवा वेदपरागाः ।	KK-01-07-134-053a
तेऽभ्यागत्य पितुर्मूले निःसंज्ञाः पतिता भुवि ॥	KK-01-07-134-053c
पाण्डोः पादौ परिष्वज्य विलपन्ति स्म पाण्डवाः ।	KK-01-07-134-054a
हा विनष्टाः स्म तातेति हा अनाथा भवामहे ॥	KK-01-07-134-054c
त्वद्विहीना महाप्राज्ञ कथं जीवाम बालकाः ।	KK-01-07-134-055a
लोकनाथस्य पुत्राः स्मो न सनाथा भवामहे ॥	KK-01-07-134-055c
क्षणेनैव महाराज अहो लोकस्य चित्रता ।	KK-01-07-134-056a
नास्मद्विधा राजपुत्रा अधन्याः सन्ति भारत ॥	KK-01-07-134-056c
त्वद्विनाशाच्च राजेन्द्र राज्यप्रस्खलनात्तदा ।	KK-01-07-134-057a
पाण्डवाश्च वयं सर्वे प्राप्ताः स्म व्यसनं महत् ॥	KK-01-07-134-057c
किं करिष्यामहे राजन्कर्तव्यं च प्रसीदताम् ।	KK-01-07-134-058a
भीमसेन उवाच ।	KK-01-07-134-058
हित्वा राज्यं च भोगांश्च शतशृङ्गनिवासिना ॥	KK-01-07-134-058c
त्वया लब्धाः स्म राजेन्द्र महता तपसा वयम् ।	KK-01-07-134-059a
हित्वा मानं वनं गत्वा स्वयमाहृत्य भक्षणम् ॥	KK-01-07-134-059c
शाकमूलफलैर्वन्यैर्भरणं वै त्वया कृतम् ।	KK-01-07-134-060a
पुत्रानुत्पाद्य पितरो यमिच्छन्ति महात्मनः ॥	KK-01-07-134-060c
त्रिवर्गफलमिच्छन्तस्तस्य कालोऽयमागतः ।	KK-01-07-134-061a
अभुक्त्वैव फलं राजन्गन्तुं नार्हसि भारत ॥	KK-01-07-134-061c
इत्येवमुक्त्वा पितरं भीमोऽपि विललाप ॥	KK-01-07-134-062ac
अर्जुन उवाच ।	KK-01-07-134-063
प्रनष्टं भारतं वंशं पाण्डुना पुनरुद्धृतम् ।	KK-01-07-134-063a
तस्मिंस्तदा वनगते नष्टं राज्यमराजकम् ॥	KK-01-07-134-063c
पुनर्निःसारितं क्षत्रं पाण्डुपुत्रैश्च पञ्चभिः ।	KK-01-07-134-064a
एतच्छ्रुत्वाऽनुमोदित्वा गन्तुमर्हसि शङ्कर ॥	KK-01-07-134-064c
इत्येवमुक्त्वा पितरं विललाप धनञ्जयः ।	KK-01-07-134-065a
यमावूचतुः ।	KK-01-07-134-065
दुःसहं च तपः कृत्वा लब्ध्वा नो भरतर्षभ ॥	KK-01-07-134-065c
पुत्रलाभस्य महतः शुश्रूषादिफलं त्वया ।	KK-01-07-134-066a
न चावाप्तं किञ्चिदेव पुरा दशरथो यथा ॥	KK-01-07-134-066c
एवमुक्त्वा यमौ चापि विलेपतुरथातुरौ ॥'	KK-01-07-134-067ac
कुन्त्युवाच ।	KK-01-07-134-068
अहं ज्येष्ठा धर्मपत्नी ज्येष्ठं धर्मफलं मम ।	KK-01-07-134-068a
अवश्यं भाविनो भावान्मा मां माद्रि निवर्तय ॥	KK-01-07-134-068c
अन्विष्यामीह भर्तारमहं प्रेतवशं गतम् ।	KK-01-07-134-069a
उत्तिष्ठ त्वं विसृज्यैनमिमान्रक्षस्व दारकान् ॥	KK-01-07-134-069c
`अवाप्य पुत्रांल्लब्धार्थान्वीरपत्नीत्वमर्थये ।	KK-01-07-134-070a
वैशम्पायन उवाच ।	KK-01-07-134-070
मद्रराजसुता कुन्तीमिदं वचनमब्रवीत् ॥'	KK-01-07-134-070c
अहमेवानुयास्यामि भर्तारमपलापिनम् ।	KK-01-07-134-071a
न हि तृप्ताऽस्मि कामानां ज्येष्ठा मामनुमन्यताम् ॥	KK-01-07-134-071c
मां चाभिगम्य क्षीणोऽयं कामाद्भरतसत्तमः ।	KK-01-07-134-072a
समुच्छिद्यामि तत्कामं कथं नु यमसादने ॥	KK-01-07-134-072c
`मम हतोर्हि राजाऽयं दिवं राजर्पिसत्तमः ।	KK-01-07-134-073a
न चैव तादृशी बुद्धिर्बान्धवाश्च न तादृशाः ॥	KK-01-07-134-073c
न चोत्सहे धारयितुं प्राणान्भर्त्रा विना कृता ।	KK-01-07-134-074a
तस्मात्तमनुयास्यामि यान्तं वैवस्वतक्षयम् ॥	KK-01-07-134-074c
वर्तेयं न समां वृत्तिं जात्वहं न सुतेषु ते ।	KK-01-07-134-075a
तथाहि वर्तमानां मामधर्मः संस्पृशेन्महान् ॥	KK-01-07-134-075c
तस्मान्मे सुतयोर्देवि वर्तितव्यं स्वपुत्रवत् ।	KK-01-07-134-076a
अन्वेष्यामि च भर्तारं व्रजन्तं यमसादनम् ॥'	KK-01-07-134-076c
मां हि कामयमानोऽयं राजा प्रेतवशं गतः ।	KK-01-07-134-077a
राज्ञः शरीरेण सह मामपीदं कलेवरम् ॥	KK-01-07-134-077c
दग्धव्यं सुप्रतिच्छन्नं त्वेतदार्ये प्रियं कुरु ।	KK-01-07-134-078a
दारकेष्वप्रमत्ता त्वं भवेश्चाभिहिता मया ।	KK-01-07-134-078c
अतोऽहं न प्रपश्यामि सन्देष्टव्यं हितं तव ॥	KK-01-07-134-078e
`वैशम्पायन उवाच ।	KK-01-07-134-079
ऋषयस्तान्समाश्वास्य पाण्डवान्सत्यविक्रमान् ।	KK-01-07-134-079a
ऊचुः कुन्तीं च माद्रीं च समाश्वास्य तपस्विनः ॥	KK-01-07-134-079c
सुभगे बालपुत्रा तु न मर्तव्यं तथंचन ।	KK-01-07-134-080a
पाण्डवांश्चापि नेष्यामः कुरुराष्ट्रं परन्तपान् ॥	KK-01-07-134-080c
अधर्मेष्वर्थजातेषु धृतराष्ट्रश्च लोभवान् ।	KK-01-07-134-081a
स कदाचिन्न वर्तेत पाण्डवेषु यथाविधि ॥	KK-01-07-134-081c
कुन्त्याश्च वृष्णयो नाथाः कुन्तिभोजस्तथैव च ।	KK-01-07-134-082a
माद्र्याश्च बलिनांश्रेष्ठः शल्यो भ्राता महारथः ॥	KK-01-07-134-082c
भर्त्रा तु मरणं सार्धं फलवन्नात्र संशयः ।	KK-01-07-134-083a
युवाभ्यां दुष्करं चैतद्वदन्ति द्विजपुङ्गवाः ॥	KK-01-07-134-083c
मृते भर्तरि साध्वी स्त्री ब्रह्मचर्यव्रते स्थिता ।	KK-01-07-134-084a
यमैश्च नियमैः पूता मनोवाक्कायजैः शुभा ॥	KK-01-07-134-084c
भर्तारं चिन्तयन्ती सा भर्तारं निस्तरेच्छुभा ।	KK-01-07-134-085a
तारितश्चापि भर्ता स्यादात्मा पुत्रस्तथैव च ॥	KK-01-07-134-085c
तस्माञ्जीवितमेवैतद्युवयोर्विद्म शोभनम् ॥	KK-01-07-134-086ac
कुन्त्युवाच ।	KK-01-07-134-087
यथा पाण्डोस्तु निर्देशस्तथा विप्रगणस्य च ।	KK-01-07-134-087a
आज्ञा शिरसि निक्षिप्ता करिष्यामि च तत्तथा ॥	KK-01-07-134-087c
यदाद्दुर्भगवन्तोऽपि तन्मन्ये शोभनं परम् ।	KK-01-07-134-088a
भर्तुश्च मम पुत्राणामात्मनश्च न संशयः ॥	KK-01-07-134-088c
माद्र्युवाच ।	KK-01-07-134-089
कुन्ती समर्था पुत्राणां योगक्षेमस्य धारणे ।	KK-01-07-134-089a
अस्या हि न समा बुद्ध्या यद्यपि स्यादरुन्धती ॥	KK-01-07-134-089c
कुन्त्याश्च वृष्णयो नाथाः कुन्तिभोजस्तथैव च ।	KK-01-07-134-090a
नाहं त्वमिव पुत्राणां समर्था धारणे तथा ॥	KK-01-07-134-090c
साऽहं भर्तारमन्विष्ये सन्तृप्ता नापि भोगतः ।	KK-01-07-134-091a
भर्तृलोकस्य तु ज्येष्ठा देवी मामनुमन्यताम् ॥	KK-01-07-134-091c
धर्मज्ञस्य कृतज्ञस्य सत्यसन्धस्य धीमतः ।	KK-01-07-134-092a
पादौ परिचरिष्यामि तथार्याऽद्यानुमन्यताम् ॥	KK-01-07-134-092c
वैशम्पायन उवाच ।	KK-01-07-134-093
एवमुक्त्वा तदा राजन्मद्रराजसुता शुभा ।	KK-01-07-134-093a
ददौ कुन्त्यै यमौ माद्री शिरसाऽभिप्रणम्य च ॥	KK-01-07-134-093c
अभिवाद्य महर्षीन्सा परिष्वज्य च पाण्डवान् ।	KK-01-07-134-094a
मूर्ध्न्युपाघ्राय बहुशः पार्थानात्मसुतौ तदा ॥	KK-01-07-134-094c
हस्ते युधिष्ठिरं गृह्य माद्री वाक्यमभाषत ।	KK-01-07-134-095a
कुन्ती माता अहं धात्री युष्माकं तु पिता मृतः ॥	KK-01-07-134-095c
युधिष्ठिरः पिता ज्येष्ठश्चतुर्णां धर्मतः सदा ।	KK-01-07-134-096a
वृद्धाद्युपासनासक्ताः सत्यधर्मपरायणाः ॥	KK-01-07-134-096c
तादृशा न विनश्यन्ति नैव यान्ति पराभवम् ।	KK-01-07-134-097a
तस्मात्सर्वे कुरुध्वं वै गुरुवृत्तिमतन्द्रिताः ॥	KK-01-07-134-097c
वैशम्पायन उवाच ।	KK-01-07-134-098
ऋषीणां च पृथायाश्च नमस्कृत्य पुनःपुनः ।	KK-01-07-134-098a
आयासकृपणा माद्री प्रत्युवाच पृथां तदा ॥	KK-01-07-134-098c
माद्र्युवाच ।	KK-01-07-134-099
ऋषीणां सन्निधावेषां यथा वागभ्युदीरिता ।	KK-01-07-134-099a
दिदृक्षमाणायाः स्वर्गं न ममैषा वृथा भवेत् ॥	KK-01-07-134-099c
धन्या त्वमसि वार्ष्णेयि नास्ति स्त्री सदृशी त्वया ।	KK-01-07-134-100a
वीर्यं तेजश्च योगं च माहात्म्यं च यशस्विनाम् ॥	KK-01-07-134-100c
कुन्ति द्रक्ष्यसि पुत्राणां पञ्चानाममितौजसाम् ।	KK-01-07-134-101a
आर्या चाप्यभिवाद्या च मम पूज्या च सर्वतः ॥	KK-01-07-134-101c
ज्येष्ठा वरिष्ठा त्वं देवि भूषिता स्वगुणैः शुभैः ।	KK-01-07-134-102a
अभ्यनुज्ञातुमिच्छामि त्वया यावनन्दिनि ॥	KK-01-07-134-102c
धर्मं स्वर्गं च कीर्तिं च त्वत्कृतेऽहमवाप्नुयाम् ।	KK-01-07-134-103a
यथा तथा विधत्स्वेह मा च कार्षीर्विचारणां ॥	KK-01-07-134-103c
वैशम्पायन उवाच ।	KK-01-07-134-104
बाष्पसन्दिग्धया वाचा कुन्त्युवाच यशस्विनी ।	KK-01-07-134-104a
अनुज्ञाताऽसि कल्याणि त्रिदिवे सङ्गमोऽस्तु ते ॥	KK-01-07-134-104c
भर्त्रा सह विशालिक्षि क्षिप्रमद्यैव भामिनि ।	KK-01-07-134-105a
सङ्गतास्वर्गलोके त्वं रमेथाः शाश्वतीः समाः ॥	KK-01-07-134-105c
वैशम्पायन उवाच ।	KK-01-07-134-106
ततः पुरोहितः स्नात्वा प्रेतकर्मणि पारगः ।	KK-01-07-134-106a
हिरण्यशकलानाज्यं तिलं दधि च तण्डुलान् ॥	KK-01-07-134-106c
उदकुम्भांश्च परशुं समानीय तपस्विभिः ।	KK-01-07-134-107a
अश्वमेधाग्निमाहृत्य यथान्यायं समन्ततः ॥	KK-01-07-134-107c
काश्यपः कारयामास पाण्डोः प्रेतस्य तां क्रियाम् ।	KK-01-07-134-108a
पुरोहितोक्तविधिना पाण्डोः पुत्रो युधिष्ठिरः ॥	KK-01-07-134-108c
तेनाग्निनाऽदहत्पाण्डुं कृत्वा चापि क्रियास्तदा ।	KK-01-07-134-109a
रुदञ्छोकाभिसन्तप्तः पपात भुवि पाण्डवः ॥	KK-01-07-134-109c
ऋषीन्पुत्रान्पृथां चैव विसृज्य च नृपात्मज ।'	KK-01-07-134-110a
नमस्कृत्य चिताग्निस्थं धर्मपत्नी नरर्षभम् ॥	KK-01-07-134-110c
मद्रराजसुता तूर्णमन्वारोहद्यशस्विनी ॥	KK-01-07-134-111ac
`अहताम्बरसंवीतो भ्रातृभिः सहितोऽनघः ।	KK-01-07-134-112a
उदकं कृतवांस्तत्र पुरोहितमते स्थितः ॥	KK-01-07-134-112c
अर्हतस्तस्य कृत्यानि शतशृङ्गनिवासिनः ।	KK-01-07-134-113a
तापसा विधिवच्चक्रुश्चारणा ऋषिभिः सह ॥ ॥	KK-01-07-134-113c
	
	
	
	
	
	
अध्यायः 135	
	
	
वैशम्पायन उवाच ।	KK-01-07-135-001
पाण्डोरुपरमं दृष्ट्वा देवकल्पा महर्षयः ।	KK-01-07-135-001a
ततो मन्त्रविदः सर्वे मन्त्रयाञ्चक्रिरे मिथः ॥	KK-01-07-135-001c
तापसा ऊचुः ।	KK-01-07-135-002
हित्वा राज्यं च राष्ट्रं च स महात्मा महायशाः ।	KK-01-07-135-002a
अस्मिंस्थाने तपस्तप्त्वा तापसाञ्शरणं गतः ॥	KK-01-07-135-002c
स जातमात्रान्पुत्रांश्च दारांश्च भवतामिह ।	KK-01-07-135-003a
प्रादायोपनिधिं राजा पाण्डुः स्वर्गमितो गतः ॥	KK-01-07-135-003c
तस्येमानात्मजान्देहं भार्यां च सुमहात्मनः ।	KK-01-07-135-004a
स्वराष्ट्रं गृह्य गच्छामो धर्म एष हि नः स्मृतः ॥	KK-01-07-135-004c
वैशम्पायन उवाच ।	KK-01-07-135-005
ते परस्परमामन्त्र्य देवकल्पा महर्षयः ।	KK-01-07-135-005a
पाण्डोः पुत्रान्पुरस्कृत्य नगरं नागसाह्वयम् ॥	KK-01-07-135-005c
उदारमनसः सिद्धा गमने चक्रिरे मनः ।	KK-01-07-135-006a
भीष्माय पण्डवान्दातुं धृतराष्ट्राय चैव हि ॥	KK-01-07-135-006c
तस्मिन्नेव क्षणे सर्वे तानादाय प्रतस्थिरे ।	KK-01-07-135-007a
पाण्डोर्दारांश्च पुत्रांश्च शरीरे ते च तापसाः ॥	KK-01-07-135-007c
सुखिनी सा पुरा भूत्वा सततं पुत्रवत्सला ।	KK-01-07-135-008a
प्रपन्ना दीर्घमध्वानं सङ्क्षिप्तं तदमन्यत ॥	KK-01-07-135-008c
सा त्वदीर्घेण कालेन सम्प्राप्ता कुरुजाङ्गलम् ।	KK-01-07-135-009a
वर्धमानपुरद्वारमाससाद यशस्विनी ॥	KK-01-07-135-009c
द्वारिणं तापसा ऊचू राजानं च प्रकाशय ।	KK-01-07-135-010a
ते तु गत्वा क्षणेनैव सभायां विनिवेदिताः ॥	KK-01-07-135-010c
तं चारणसहस्राणां मुनीनामागमं तदा ।	KK-01-07-135-011a
श्रुत्वा नागपुरे नॄणां विस्मयः समपद्यत ॥	KK-01-07-135-011c
मुहूर्तोदित आदित्ये सर्वे बालपुरस्कृताः ।	KK-01-07-135-012a
सदारास्तापसान्द्रष्टुं निर्ययुः पुरवासिनः ॥	KK-01-07-135-012c
स्त्रीसङ्घाः क्षत्रसङ्घाश्च यानसङ्घसमास्थिताः ।	KK-01-07-135-013a
ब्राह्मणैः सह निर्जग्मुर्ब्राह्मणानां च योषितः ॥	KK-01-07-135-013c
तथा विट्शूद्रसङ्घानां महान्यतिकरोऽभवत् ।	KK-01-07-135-014a
न कश्चिदकरोदीर्ष्यामभवन्धर्मबुद्धयः ॥	KK-01-07-135-014c
तथा भीष्मः शान्तनवः सोमदत्तोऽथ बाह्लिकः ।	KK-01-07-135-015a
प्रज्ञाचक्षुश्च राजर्षिः क्षत्ता च विदुरः स्वयम् ॥	KK-01-07-135-015c
सा च सत्यवती देवी कौसल्या च यशस्विनी ।	KK-01-07-135-016a
राजदारैः परिवृता गान्धारी चापि निर्ययौ ॥	KK-01-07-135-016c
धृतराष्ट्रस्य दायादा दुर्योधनपुरोगमाः ।	KK-01-07-135-017a
भूषिता भूषणैश्चित्रैः शतसङ्ख्या विनिर्ययुः ॥	KK-01-07-135-017c
तान्महर्षिगणान्दृष्ट्वा शिरोभिरभिवाद्य च ।	KK-01-07-135-018a
उपोपविविशुः सर्वे कौरव्याः सपुरोहिताः ॥	KK-01-07-135-018c
तथैव शिरसा भूमावभिवाद्य प्रणम्य च ।	KK-01-07-135-019a
उपोपविविशुः सर्वे पौरजानपदा अपि ॥	KK-01-07-135-019c
तमकूजमभिज्ञाय जनौघं सर्वशस्तदा ।	KK-01-07-135-020a
पूजयित्वा यथान्यायं पाद्येनार्घ्येण च प्रभो ॥	KK-01-07-135-020c
भीष्मो राज्यं च राष्ट्रं च महर्षिभ्यो न्यवेदयत् ।	KK-01-07-135-021a
तेषामथो वृद्धतमः प्रत्युत्थाय जटाजिनी ।	KK-01-07-135-021c
ऋषीणां मतमाज्ञाय महर्षिरिदमब्रवीत् ॥	KK-01-07-135-021e
यः स कौरव्यदायादः पाण्डुर्नाम नराधिपः ।	KK-01-07-135-022a
कामभोगान्परित्यज्य शतशृङ्गमितो गतः ॥	KK-01-07-135-022c
`राजा भोगान्परित्यज्य तपस्वी सम्बभूव ह ।	KK-01-07-135-023a
स यथोक्तं तपस्तेपे पत्रमूलफलाशनः ॥	KK-01-07-135-023c
पत्नीभ्यां सह धर्मात्मा कञ्चित्कालमतन्द्रितः ।	KK-01-07-135-024a
तेन वृत्तसमाचारैस्तपसा च तपस्विनः ॥	KK-01-07-135-024c
तोषितास्तापसास्तत्र शतशृङ्गनिवासिनः ।	KK-01-07-135-025a
स्वर्गलोकं गन्तुकामं तापसाः सन्निवार्य तम् ॥	KK-01-07-135-025c
उद्यन्तं सह पत्नीभ्यां विप्रा वचनमब्रुवन् ।	KK-01-07-135-026a
अनपत्यस्य राजेन्द्र पुण्या लोका न सन्ति ते ॥	KK-01-07-135-026c
तस्माद्धर्मं च वायुं च महेन्द्रं च तथाऽश्विनौ ।	KK-01-07-135-027a
आराधयस्व राजेन्द्र पत्नीभ्यां सह देवताः ॥	KK-01-07-135-027c
प्रीताः पुत्रान्प्रदास्यन्ति ऋणमुक्तो भविष्यसि ।	KK-01-07-135-028a
तपसा दिव्यचक्षुष्ट्वात्पश्यामस्ते तथा सुतान् ॥	KK-01-07-135-028c
अस्माकं वचनं श्रुत्वा देवानाराधयत्तदा ।'	KK-01-07-135-029a
ब्रह्मचर्यव्रतस्थस्य तस्य दिव्येन हेतुना ॥	KK-01-07-135-029c
साक्षाद्धर्मादयं पुत्रस्तत्र जातो युधिष्ठिरः ।	KK-01-07-135-030a
तथैनं बलिनां श्रेष्ठं तस्य राज्ञो महात्मनः ॥	KK-01-07-135-030c
मातरिश्वा ददौ पुत्रं भीमं नाम महाबलम् ।	KK-01-07-135-031a
पुरन्दरादयं जज्ञे कुन्त्यां सत्यपराक्रमः ॥	KK-01-07-135-031c
`अस्मिञ्जाते महेष्वासे पृथामिन्द्रस्तदाऽब्रवीत् ।	KK-01-07-135-032a
मत्प्रसादादयं जातः कुन्ति सत्यपराक्रमः ॥	KK-01-07-135-032c
अजेयानपि जेताऽरीन्देवतादीन्न संशयः ।'	KK-01-07-135-033a
यस्य कीर्तिर्महेष्वासान्सर्वानभिभविष्यति ॥	KK-01-07-135-033c
`युधिष्ठिरो राजसूयं भ्रातृवीर्यादवाप्स्यति ।	KK-01-07-135-034a
एष जेता मनुष्यांश्च सर्वान्गन्धर्वराक्षसान् ॥	KK-01-07-135-034c
एष दुर्योधनादीनां कौरवाणां च जेष्यति ।	KK-01-07-135-035a
वीरस्यैतस्य विक्रान्तैर्धर्मपुत्रो युधिष्ठिरः ॥	KK-01-07-135-035c
यक्ष्यते राजसूयाद्यैर्धर्म एव परः सदा ।'	KK-01-07-135-036a
यौ तु माद्री महेष्वासावसूत पुरुषोत्तमौ ॥	KK-01-07-135-036c
अश्विभ्यां पुरुषव्याघ्राविमौ तावपि तिष्ठतः ।	KK-01-07-135-037a
`नकुलः सहदेवश्च तावप्यमिततेजसौ ॥'	KK-01-07-135-037c
चरता धर्मनित्येन वनवासं यशस्विना ।	KK-01-07-135-038a
एष पैतामहो वंशः पाण्डुना पुनरुद्धृतः ॥	KK-01-07-135-038c
पुत्राणां जन्म वृद्धिं च वैदिकाध्ययनानि च ।	KK-01-07-135-039a
पश्यन्तः सततं पाण्डोः परां प्रीतिमवाप्स्यथ ॥	KK-01-07-135-039c
वर्तमानः सतां वृत्ते पुत्रलाभमवाप च ।	KK-01-07-135-040a
पितृलोकं गतः पाण्डुरितः सप्तदशेऽहनि ॥	KK-01-07-135-040c
तं चितागतमाज्ञाय वैश्वानरमुखे हुतम् ।	KK-01-07-135-041a
प्रविष्टा पावकं माद्री हित्वा जीवितमात्मनः ॥	KK-01-07-135-041c
सा गता सह तेनैव पतिलोकमनुव्रता ।	KK-01-07-135-042a
तस्यास्तस्य च यत्कार्यं क्रियतां तदनन्तरम् ॥'	KK-01-07-135-042c
पृथां च शरणं प्राप्तां पाण्डवांश्च यशस्विनः ।	KK-01-07-135-043a
यथावदनुमन्यन्तां धर्मो ह्येष सनातनः ॥	KK-01-07-135-043c
इमे तयोः शरीरे द्वे पुत्राश्चेमे तयोर्वराः ।	KK-01-07-135-044a
क्रियाभिरनुगृह्यन्तां सह मात्रा परन्तपाः ॥	KK-01-07-135-044c
प्रेतकार्ये निवृत्ते तु पितृमेधं महायशाः ।	KK-01-07-135-045a
लभतां सर्वधर्मज्ञः पाण्डुः कुरुकुलोद्वहः ॥	KK-01-07-135-045c
वैशम्पायन उवाच ।	KK-01-07-135-046
एवमुक्त्वा कुरून्सर्वान्कुरूणामेव पश्यताम् ।	KK-01-07-135-046a
क्षणेनान्तर्हिताः सर्वे तापसा गुह्यकैः सह ॥	KK-01-07-135-046c
गन्धर्वनगराकारं तथैवान्तर्हितं पुनः ।	KK-01-07-135-047a
ऋषिसिद्धगणं दृष्ट्वा विस्मयं ते परं ययुः ॥ ॥	KK-01-07-135-047c
	
	
	
	
	
	
अध्यायः 136	
	
	
धृतराष्ट्र उवाच ।	KK-01-07-136-001
पाण्डोर्विदुर सर्वाणि प्रेतकार्याणि कारय ।	KK-01-07-136-001a
राजवद्राजसिंहस्य माद्र्याश्चैव विशेषतः ॥	KK-01-07-136-001c
पशून्वासांसि रत्नानि धनानि विविधानि च ।	KK-01-07-136-002a
पाण्डोः प्रयच्छ माद्र्याश्च येभ्यो यावच्च वाञ्छितम् ॥	KK-01-07-136-002c
यथा च कुन्ती सत्कारं कुर्यान्माद्र्यास्तथा कुरु ।	KK-01-07-136-003a
यथा न वायुर्नादित्यः पश्येतां तां सुसंवृताम् ॥	KK-01-07-136-003c
न शोच्यः पाण्डुरनघः प्रशस्यः स नराधिपः ।	KK-01-07-136-004a
यस्य पञ्च सुता वीरा जाताः सुरसुतोपमाः ॥	KK-01-07-136-004c
वैशम्पायन उवाच ।	KK-01-07-136-005
विदुरस्तं तथेत्युक्त्वा भीष्मेण सह भारत ।	KK-01-07-136-005a
पाण्डुं संस्कारयामास देशे परमपूजिते ॥	KK-01-07-136-005c
ततस्तु नगरात्तूर्णमाज्यगन्धपुरस्कृताः ।	KK-01-07-136-006a
निर्हृताः पावका दीप्ताः पाण्डो राजन्पुरोहितैः ॥	KK-01-07-136-006c
अथैनामार्तवैः पुष्पैर्गन्धैश्च विविधैर्वरैः ।	KK-01-07-136-007a
शिबिकां तामलङ्कृत्य वाससाऽऽच्छाद्य सर्वशः ॥	KK-01-07-136-007c
तां तथा शोभितां माल्यैर्वासोभिश्च महाधनैः ।	KK-01-07-136-008a
अमात्या ज्ञातयश्चैनं सुहृदश्चोपतस्थिरे ॥	KK-01-07-136-008c
नृसिंहं नरयुक्तेन परमालङ्कृतेन तम् ।	KK-01-07-136-009a
अवहन् यानमुख्येन सह माद्र्या सुसंवृतम् ॥	KK-01-07-136-009c
पाण्डुरेणातपत्रेण चामरव्यजनेन च ।	KK-01-07-136-010a
सर्ववादित्रनादैश्च समलञ्चक्रिरे ततः ॥	KK-01-07-136-010c
रत्नानि चाप्युपादाय बहूनि शतशो नराः ।	KK-01-07-136-011a
प्रददुः काङ्क्षमाणेभ्यः पाण्डोस्तस्यौर्ध्वदेहिके ॥	KK-01-07-136-011c
अथ च्छत्राणि शुभ्राणि चामराणि बृहन्ति च ।	KK-01-07-136-012a
आजह्रुः कौरवस्यार्थे वासांसि रुचिराणि च ॥	KK-01-07-136-012c
याजकैः शुक्लवासोभिर्हूयमाना हुताशनाः ।	KK-01-07-136-013a
अगच्छन्नग्रतस्तस्य दीप्यमानाः स्वलङ्कृताः ॥	KK-01-07-136-013c
ब्राह्मणाः क्षत्रिया वैश्याः शूद्राश्चैव सहस्रशः ।	KK-01-07-136-014a
रुदन्तः शोकसन्तप्ता अनुजग्मुर्नराधिपम् ॥	KK-01-07-136-014c
अयमस्मानपाहाय दुःखे चाधाय शाश्वते ।	KK-01-07-136-015a
कृत्वा चास्माननाथांश्च क्व यास्यति नराधिपः ॥	KK-01-07-136-015c
क्रोशन्तः पाण्डवाः सर्वे भीष्मो विदुर एव च ।	KK-01-07-136-016a
`बाह्लीकः सोमदत्तश्च तथा भूरिश्रवा नृपः ॥	KK-01-07-136-016c
अन्योन्यं वै समाश्लिष्य अनुजग्मुः सहस्रशः ।'	KK-01-07-136-017a
रमणीये वनोद्देशे गङ्गातीरे समे शुभे ॥	KK-01-07-136-017c
न्यासयामासुरथ तां शिबिकां सत्यवादिनः ।	KK-01-07-136-018a
सभार्यस्य नृसिंहस्य पाण्डोरक्लिष्टकर्मणः ॥	KK-01-07-136-018c
ततस्तस्य शरीरं तु सर्वगन्धाधिवासितम् ।	KK-01-07-136-019a
शुचिकालीयकादिग्धं दिव्यचन्दनरूपितम् ॥	KK-01-07-136-019c
पर्यषिञ्चञ्जलेनाशु शातकुम्भमयैर्घटैः ।	KK-01-07-136-020a
चन्दनेन च शुक्लेन सर्वतः समलेपयन् ॥	KK-01-07-136-020c
कालागुरुविमिश्रेण तथा तुङ्गरसेन च ।	KK-01-07-136-021a
अथैनं देशजैः शुक्लैर्वासोभिः समयोजयन् ॥	KK-01-07-136-021c
सञ्छन्नः स तु वासोभिर्जीवन्निव नराधिपः ।	KK-01-07-136-022a
शुशुभे स नव्याघ्रो महार्हशयनोचितः ॥	KK-01-07-136-022c
`हयमेधाग्निना सर्वे याजकाः सपुरोहिताः ।	KK-01-07-136-023a
वेदोक्तेन विधानेन क्रियांचक्रुः समन्त्रकम् ॥'	KK-01-07-136-023c
याजकैरभ्यनुज्ञाते प्रेतकर्मण्यनुष्ठिते ।	KK-01-07-136-024a
घृतावसिक्तं राजानं सह माद्र्या स्वलङ्कृतम् ॥	KK-01-07-136-024c
तुङ्गपद्मकमिश्रेण चन्दनेन सुगन्धिना ।	KK-01-07-136-025a
`सरलं देवदारुं च गुग्गुलं लाक्षया सह ॥	KK-01-07-136-025c
हरिचन्दनकाष्ठैश्च हरिबेरैरुशीरकैः ।'	KK-01-07-136-026a
अन्यैश्च विविधैर्गन्धैर्विधिना समदाहयन् ॥	KK-01-07-136-026c
ततस्तयोः शरीरे द्वे दृष्ट्वा मोहवशं गता ।	KK-01-07-136-027a
हाहा पुत्रेति कौसल्या पपात सहसा भुवि ॥	KK-01-07-136-027c
तां प्रेक्ष्य पतितामार्तां पौरजानपदो जनः ।	KK-01-07-136-028a
रुरोद दुःखसम्तप्तो राजभक्त्या कृपाऽन्वितः ॥	KK-01-07-136-028c
कुन्त्याश्चैवार्तनादेन सर्वाणि च विचुक्रुशुः ।	KK-01-07-136-029a
मानुषैः सह भूतानि तिर्यग्योनिगतान्यपि ॥	KK-01-07-136-029c
तथा भीष्मः शान्तनवो विदुरश्च महामतिः ।	KK-01-07-136-030a
सर्वशः कौरवाश्चैव प्राणदन्भृशदुःखिताः ॥	KK-01-07-136-030c
ततो भीष्मोऽथ विदुरो राजा च सह पाण्डवैः ।	KK-01-07-136-031a
उदकं चक्रिरे तस्य सर्वाश्च कुरुयोषितः ॥	KK-01-07-136-031c
चुक्रुशुः पाण्डवाः सर्वे भीष्मः शान्तनवस्तथा ।	KK-01-07-136-032a
विदुरो ज्ञातयश्चैव चक्रुश्चाप्युदकक्रियाः ॥	KK-01-07-136-032c
कृतोदकांस्तानादाय पाण्डवाञ्छोककर्शितान् ।	KK-01-07-136-033a
सर्वाः प्रकृतयो राजञ्शोचमाना न्यवारयन् ॥	KK-01-07-136-033c
यथैव पाण्डवा भूमौ सुषुपुः सह बान्धवैः ।	KK-01-07-136-034a
तथैव नागरा राजञ्शिश्यिरे ब्राह्मणादयः ॥	KK-01-07-136-034c
तद्गतानन्दमस्वस्थमाकुमारमहृष्टवत् ।	KK-01-07-136-035a
बभूव पाण्डवैः सार्धं नगरं द्वादश क्षपाः ॥ ॥	KK-01-07-136-035c
	
	
	
	
	
	
अध्यायः 137	
	
	
वैशम्पायन उवाच ।	KK-01-07-137-001
ततः क्षत्ता च भीष्मश्च व्यासो राजा च बन्धुभिः ।	KK-01-07-137-001a
ददुः श्राद्धं तदा पाण्डोः स्वधामृतमयं तदा ॥	KK-01-07-137-001c
`पुरोहितसहायास्ते यथान्यायमकुर्वत ।'	KK-01-07-137-002a
कुरूंश्च विप्रमुख्यांश्च भोजयित्वा सहस्रशः ।	KK-01-07-137-002c
रत्नौघान्द्विजमुख्येभ्यो दत्त्वा ग्रामवरांस्तथा ॥	KK-01-07-137-002e
कृतशौचांस्ततस्तांस्तु पाण्डवान्भरतर्षभान् ।	KK-01-07-137-003a
आदाय विविशुः सर्वे पुरं वारणसाह्वयम् ॥	KK-01-07-137-003c
सततं स्मानुशोचन्तस्तमेव भरतर्षभम् ।	KK-01-07-137-004a
पौरजानपदाः सर्वे मृतं स्वमिव बान्धवम् ॥	KK-01-07-137-004c
श्राद्धावसाने तु तदा दृष्ट्वा तं दुःखितं जनम् ।	KK-01-07-137-005a
सम्मूढां दुःखशोकार्तां व्यासो मातरमब्रवीत् ॥	KK-01-07-137-005c
अतिक्रान्तसुखाः कालाः पर्युपस्थितदारुणाः ।	KK-01-07-137-006a
श्वःश्वः पापिष्ठदिवसाः पृथिवी गतयौवना ॥	KK-01-07-137-006c
बहुमायासमाकीर्णो नानादोषसमाकुलः ।	KK-01-07-137-007a
लुप्तधर्मक्रियाचारो घोरः कालो भविष्यति ॥	KK-01-07-137-007c
कुरूणामनयाच्चापि पृथिवी न भविष्यति ।	KK-01-07-137-008a
गच्छ त्वं योगमास्थाय युक्ता वस तपोवने ॥	KK-01-07-137-008c
माद्राक्षीस्त्वं कुलस्यास्य घोरं सङ्क्षयमात्मनः ।	KK-01-07-137-009a
तथेति समनुज्ञाय सा प्रविश्याब्रवीत्स्नुषाम् ॥	KK-01-07-137-009c
अम्बिक तव पौत्रस्य दुर्नयात्किल भारताः ।	KK-01-07-137-010a
सानुबन्धा विनङ्क्ष्यन्ति पौराश्चैवेति नः श्रुतम् ॥	KK-01-07-137-010c
तत्कौसल्यामिमामार्तां पुत्रशोकाभिपीडिताम् ।	KK-01-07-137-011a
वनमादाय भद्रं ते गच्छावो यदि मन्यसे ॥	KK-01-07-137-011c
तथेत्युक्ता त्वम्बिकया भीष्ममामन्त्र्य सुव्रता ।	KK-01-07-137-012a
वनं ययौ सत्यवती स्नुषाभ्यां सह भारत ॥	KK-01-07-137-012c
ताः सुघोरं तपस्तप्त्वा देव्यो भरतसत्तम ॥	KK-01-07-137-013a
देहं त्यक्त्वा महाराज गतिमिष्टां ययुस्तदा ॥	KK-01-07-137-013c
वैशम्पायन उवाच ।	KK-01-07-137-014
अथाप्तवन्तो वेदोक्तान्संस्कारान्पाण्डवास्तदा ।	KK-01-07-137-014a
संव्यवर्धन्त भोगांस्ते भुञ्जानाः पितृवेश्मनि ॥	KK-01-07-137-014c
धार्तराष्ट्रैश्च सहिताः क्रीडन्तो मुदिताः सुखम् ।	KK-01-07-137-015a
बालक्रीडासु सर्वासु विशिष्टास्तेजसाऽभवन् ॥	KK-01-07-137-015c
जवे लक्ष्याभिहरणे भोज्ये पांसुविकर्षणे ।	KK-01-07-137-016a
धार्तराष्ट्रान्भीमसेनः सर्वान्स परिमर्दति ॥	KK-01-07-137-016c
हर्षात्प्रक्रीडमानांस्तान् गृह्य राजन्निलीयते ।	KK-01-07-137-017a
शिरःसु विनिगृह्यैतान्योजयामास पाण्डवैः ॥	KK-01-07-137-017c
शतमेकोत्तरं तेषां कुमाराणां महौजसाम् ।	KK-01-07-137-018a
एक एव निगृह्णाति नातिकृच्छ्राद्वृकोदरः ॥	KK-01-07-137-018c
कचेषु च निगृह्यैनान्विनिहत्य बलाद्बली ।	KK-01-07-137-019a
चकर्ष क्रोशतो भूमौ घृष्टजानुशिरोंसकान् ॥	KK-01-07-137-019c
दश बालाञ्जले क्रीडन्भुजाभ्यां परिगृह्य सः ।	KK-01-07-137-020a
आस्ते स्म सलिले मग्नो मृतकल्पान्विमुञ्चति ॥	KK-01-07-137-020c
फलानि वृक्षमारुह्य विचिन्वन्ति च ये तदा ।	KK-01-07-137-021a
तदा पादप्रहारेण भीमः कम्पयते द्रुमान् ॥	KK-01-07-137-021c
प्रहारवेगाभिहता द्रुमा व्याघूर्णितास्ततः ।	KK-01-07-137-022a
सफलाः प्रपतन्ति स्म द्रुमात्स्रस्ताः कुमारकाः ॥	KK-01-07-137-022c
`केचिद्भग्नशिरोरस्काः केचिद्भग्नकटीमुखाः ।	KK-01-07-137-023a
निपेतुर्भ्रातरः सर्वे भीमसेनभुजार्दिताः ॥'	KK-01-07-137-023c
न ते नियुद्धे न जवे न योग्यासु कदाचन ।	KK-01-07-137-024a
कुमारा उत्तरं चक्रुः स्पर्धमाना वृकोदरम् ॥	KK-01-07-137-024c
एवं स धार्तराष्ट्रांश्च स्पर्धमानो वृकोदरः ।	KK-01-07-137-025a
अप्रियेऽतिष्ठदत्यन्तं बाल्यान्न द्रोहचेतसा ॥	KK-01-07-137-025c
ततो बलमतिख्यातं धार्तराष्ट्रः प्रतापवान् ।	KK-01-07-137-026a
भीमसेनस्य तज्ज्ञात्वा दुष्टभावमदर्शयत् ॥	KK-01-07-137-026c
तस्य धर्मादपेतस्य पापानि परिपश्यतः ।	KK-01-07-137-027a
मोहादैश्वर्यलोभाच्च पापा मतिरजायत ॥	KK-01-07-137-027c
अयं बलवतां श्रेष्ठः कुन्तीपुत्रो वृकोदरः ।	KK-01-07-137-028a
मध्यमः कुन्तिपुत्राणां निकृत्या सन्निगृह्यतां ॥	KK-01-07-137-028c
प्राणवान्विक्रमी चैव शौर्येण महताऽन्वितः ।	KK-01-07-137-029a
स्पर्धते चापि सहितानस्मानेको वृकोदरः ॥	KK-01-07-137-029c
तं तु सुप्तं पुरोद्याने गङ्गायां प्रक्षिपामहे ।	KK-01-07-137-030a
अथ तस्मादवरजं श्रेष्ठं चैव युधिष्ठिरम् ॥	KK-01-07-137-030c
प्रसह्य बन्धने बद्ध्वा प्रशासिष्ये वसुन्धराम् ।	KK-01-07-137-031a
एवं स निश्चयं पापः कृत्वा दुर्योधनस्तदा ।	KK-01-07-137-031c
नित्यमेवान्तरप्रेक्षी भीमस्यासीन्महात्मनः ॥	KK-01-07-137-031e
ततो जलविहारार्थं कारयामास भारत ।	KK-01-07-137-032a
चैलकम्बलवेश्मानि विचित्राणि महान्ति च ॥	KK-01-07-137-032c
सर्वकामैः सुपूर्णानि पताकोच्छ्रायवन्ति च ।	KK-01-07-137-033a
तत्र सञ्जनयामास नानागाराण्यनेकशः ॥	KK-01-07-137-033c
उदकक्रीडनं नाम कारयामास भारत ।	KK-01-07-137-034a
प्रमाणकोट्यां तं देशं स्थलं किञ्चिदुपेत्यह ॥	KK-01-07-137-034c
`क्रीडावसाने ते सर्वे शुचिवस्त्राः स्वलङ्कृताः ।	KK-01-07-137-035a
सर्वकामसमृद्धं तदन्नं बुभुजिरे शनैः ॥	KK-01-07-137-035c
दिवसान्ते परिश्रान्ता विहृत्य च कुरूद्वहाः ।	KK-01-07-137-036a
विहारावसथेष्वेव वीरा वासमरोचयन् ॥	KK-01-07-137-036c
खिन्नस्तु बलवान्भीमो व्यायामाभ्यधिकस्तदा ।	KK-01-07-137-037a
वाहयित्वा कुमारांस्ताञ्जलक्रीडागतान्विभुः ॥	KK-01-07-137-037c
प्रमाणकोट्यां वासार्थं सुष्वापारुह्य तत्स्थलम् ।	KK-01-07-137-038a
शीतं वासं समासाद्य शान्तो मदविमोहितः ॥	KK-01-07-137-038c
निश्चेष्टः पाण्डवो राजन्सुष्वाप मृतवत्क्षितौ ।	KK-01-07-137-039a
ततो बद्ध्वा लतापाशैर्भीमं दुर्योधनः शनैः ॥	KK-01-07-137-039c
प्रमाणकोट्यां संसुप्तं गङ्गायां प्राक्षिपज्जले ।	KK-01-07-137-040a
ततः प्रबुद्धः कौन्तेयः सर्वान्सञ्छिद्य बन्धनान् ॥	KK-01-07-137-040c
उदतिष्ठद्बलाद्भूयो भीमः प्रहरतां वरः ।	KK-01-07-137-041a
स विमुक्तो महातेजा नाज्ञासीत्तेन तत्कृतम् ॥	KK-01-07-137-041c
पुनर्निद्रावशं प्राप्तस्तत्रैव प्रास्वपद्बली ।	KK-01-07-137-042a
अर्धरात्र्यां व्यतीतायामुत्तस्थुः कुरुपाण्जवाः ।	KK-01-07-137-042c
दुर्योधनस्तु कौन्तेयं दृष्ट्वा निर्वेदमभ्यगात् ॥	KK-01-07-137-042e
सुप्तं चापि पुनः सर्पैस्तीक्ष्णदंष्ट्रैर्महाविषैः ।	KK-01-07-137-043a
कुपितैर्दंशयामास सर्वेष्वेवाङ्गसन्धिषु ॥	KK-01-07-137-043c
दंष्ट्राश्च दंष्ट्रिणां मर्मस्वपि तेन निपातिताः ।	KK-01-07-137-044a
त्वचं न चास्य बिभिदुः सारत्वात्पृथुपक्षसः ॥	KK-01-07-137-044c
प्रबुद्धो भीसेनस्तान्सर्वान्सर्पानपोथयत् ।	KK-01-07-137-045a
सारथिं चास्य दयितमपहस्तेन जघ्निवान् ॥	KK-01-07-137-045c
तथान्यदिवसे राजन्हन्तुकामोऽत्यमर्षणः ।	KK-01-07-137-046a
वलनेन सहामन्त्र्य सौबलस्य मते स्थितः ॥	KK-01-07-137-046c
भोजने भीमसेनस्य ततः प्राक्षेपयद्विषम् ।	KK-01-07-137-047a
कालकूटं विषं तीक्ष्णं सम्भृतं रोमहर्षणम् ॥	KK-01-07-137-047c
तच्चापि भुक्त्वाऽजरयदविकारो वृकोदरः ।	KK-01-07-137-048a
विकारं नाभ्यजनयत्सुतीक्ष्णमपि तद्विषम् ॥	KK-01-07-137-048c
भीमसंहननो भीमस्तस्मादजरयद्विषम् ।	KK-01-07-137-049a
ततोऽन्यदिवसे राजन्हन्तुकामो वृकोदरम् ॥	KK-01-07-137-049c
सौबलेन सहायेन धार्तराष्ट्रोऽभ्यचिन्तयत् ।	KK-01-07-137-050a
चिन्तयन्नालभन्निद्रां दिवारात्रमतन्द्रितः ॥	KK-01-07-137-050c
एवं दुर्योधनः कर्णः शकुनिश्चापि सौबलः ।	KK-01-07-137-051a
अनेकैरप्युपायैस्ताञ्जिघांसन्ति स्म पाण्डवान् ॥	KK-01-07-137-051c
वैश्या पुत्रस्तदाचष्ट पार्थानां हितकाम्यया ।	KK-01-07-137-052a
पाण्डवा ह्यपि तत्सर्वं प्रत्यजानन्नरिन्दमाः ।	KK-01-07-137-052c
द्भावनमकुर्वन्तो विदुरस्य मते स्थिताः ॥' ॥	KK-01-07-137-052e
	
	
	
	
	
	
	
अध्यायः 138	
	
	
`वैशम्पायन उवाच ।	KK-01-07-138-001
ततस्ते मन्त्रयामासुर्दुर्योधनपुरोगमाः ।	KK-01-07-138-001a
प्राणवान्विक्रमी चापि शौर्ये च महति स्थितः ॥	KK-01-07-138-001c
स्पर्धते चापि सततमस्मानेव वृकोदरः ।	KK-01-07-138-002a
तं तु सुप्तं पुरोद्याने जले शूले क्षिपामहे ॥	KK-01-07-138-002c
ततो जलविहारार्थं कारयामास भारत ।	KK-01-07-138-003a
प्रमाणकोट्यामुद्देशे स्थलं किञ्चिदुपेत्य ह ॥'	KK-01-07-138-003c
भक्ष्यं भोज्यं च पेयं च चोष्यं लेह्यमथापि च ।	KK-01-07-138-004a
उपपादितं नरैस्तत्र कुशलैः सूदकर्मणि ॥	KK-01-07-138-004c
न्यवेदयंस्तत्पुरुषा धार्तराष्ट्राय वै तदा ।	KK-01-07-138-005a
ततो दुर्योधनस्तत्र पाण्डवानाह दुर्मतिः ॥	KK-01-07-138-005c
गङ्गां चैवानुयास्याम उद्यानवनशोभिताम् ।	KK-01-07-138-006a
सहिता भ्रातरः सर्वे जलक्रीडामवाप्नुमः ॥	KK-01-07-138-006c
एवमस्त्विति तं चापि प्रत्युवाच युधिष्ठिरः ।	KK-01-07-138-007a
ते रथैर्नगराकारैर्देशजैश्च गजोत्तमैः ॥	KK-01-07-138-007c
निर्ययुर्नगराच्छूराः कौरवाः पाण्डवैः सह ।	KK-01-07-138-008a
उद्यानवनमासाद्य विसृज्य च महाजनम् ॥	KK-01-07-138-008c
विशन्ति स्म तदा वीराः सिंहा इव गिरेर्गुहाम् ।	KK-01-07-138-009a
उद्यानमभिपश्यन्तो भ्रातरः सर्व एव ते ॥	KK-01-07-138-009c
उपस्थानगृहैः शुभ्रैर्वलभीभिश्च शोभितम् ।	KK-01-07-138-010a
गवाक्षकैस्तथा जालैर्यन्त्रैः साञ्चारिकैरपि ॥	KK-01-07-138-010c
सम्मार्जितं सौधकारैश्चित्रकारैश्च चित्रितम् ।	KK-01-07-138-011a
दीर्घिकाभिश्च पूर्णाभिस्तथा पुष्करिणीषु च ॥	KK-01-07-138-011c
जलं तच्छुशुभे च्छन्नं फुल्लैर्जलरुहैस्तथा ।	KK-01-07-138-012a
उपच्छन्ना वसुमती तथा पुष्पैर्यथर्तुकैः ॥	KK-01-07-138-012c
तत्रोपविष्टास्ते सर्वे पाण्डवाः कौरवाश्च ह ।	KK-01-07-138-013a
उपच्छन्नान्बहून्कामांस्ते भुञ्जन्ति ततस्ततः ॥	KK-01-07-138-013c
अथोद्यानवरे तस्मिंस्तथा क्रीडागताश्च ते ।	KK-01-07-138-014a
परस्परस्य वक्त्रेषु ददुर्भक्ष्यांस्ततस्ततः ॥	KK-01-07-138-014c
ततो दुर्योधनः पापस्तद्भक्ष्ये कालकूटकम् ।	KK-01-07-138-015a
विषं प्रक्षेपयामास भीमसेनजिघांसया ॥	KK-01-07-138-015c
स्वयमुत्थाय चैवाथ हृदयेन क्षुरोपमः ।	KK-01-07-138-016a
स वाचाऽमृतकल्पश्च भ्रातृवच्च सुहृद्यथा ॥	KK-01-07-138-016c
स्वयं प्रक्षिपते भक्ष्यं बहु भीमस्य पाकृत् ।	KK-01-07-138-017a
प्रभक्षितं च भीमेन तं वै दोषमजानता ॥	KK-01-07-138-017c
ततो दुर्योधनस्तत्र हृदयेन हसन्निव ।	KK-01-07-138-018a
कृतकृत्यमीवात्मानं मन्यते पुरुषाधमः ॥	KK-01-07-138-018c
ततस्ते सहिताः सर्वे जलक्रीडामकुर्वत ।	KK-01-07-138-019a
पाण्डवा धार्तराष्ट्राश्च तदा मुदितमानसाः ॥	KK-01-07-138-019c
विहारावसथेष्वेव वीरा वासमरोचयन् ।	KK-01-07-138-020a
भीमस्तु बलवान्भुक्त्वा व्यायामाभ्यधिकं जले ॥	KK-01-07-138-020c
वाहयित्वा कुमारांस्ताञ्जलक्रीडागतांस्तदा ।	KK-01-07-138-021a
प्रमाणकोट्यां वासार्थी सुष्वापावाप्य तत्स्थलम् ॥	KK-01-07-138-021c
शीतं वातं समासाद्य श्रान्तो मदविमोहितः ।	KK-01-07-138-022a
विषेण च परीताङ्गो निश्चेष्टः पाण्डुनन्दनः ॥	KK-01-07-138-022c
ततो बद्ध्वा लतापाशैर्भीमं दुर्योधनः स्वयम् ।	KK-01-07-138-023a
`शूलान्यप्सु निखायाशु प्रादेशाभ्यन्तराणि च ॥	KK-01-07-138-023c
लतापाशैर्दृढं बद्धं स्थलाज्जलमपातयत् ।	KK-01-07-138-024a
सशेषत्वान्न सम्प्राप्तो जले शूलिनि पाण्डवः ॥	KK-01-07-138-024c
पपात यत्र तत्रास्य शूलं नासीद्यदृच्छया ।'	KK-01-07-138-025a
स निःसंज्ञो जलस्यान्तमवाग्वै पाण्डवोऽविशत् ।	KK-01-07-138-025c
आक्रामन्नागभवने तदा नागकुमारकान् ॥	KK-01-07-138-025e
ततः समेत्य बहुभिस्तदा नागैर्महाविषैः ।	KK-01-07-138-026a
अदश्यत भृशं भीमो महादंष्ट्रैर्विषोल्बणैः ॥	KK-01-07-138-026c
ततोऽस्य दश्यमानस्य तद्विषं कालकूटकम् ।	KK-01-07-138-027a
हतं सर्पविषेणैव स्थावरं जङ्गमेन तु ॥	KK-01-07-138-027c
दंष्ट्राश्च दंष्ट्रिणां तेषां मर्मस्वपि निपातिताः ।	KK-01-07-138-028a
त्वचं नैवास्य बिभिदुः सारत्वात्पृथुवक्षसः ॥	KK-01-07-138-028c
ततः प्रबुद्धः कौन्तेयः सर्वं सञ्छिद्य बन्धनम् ।	KK-01-07-138-029a
पोथयामास तान्सर्पान्केचिद्भीताः प्रदुद्रुवुः ॥	KK-01-07-138-029c
हतावशेषा भीमेन सर्वे वासुकिमभ्ययुः ।	KK-01-07-138-030a
ऊचुश्च सर्पराजानं वासुकिं वासवोपमम् ॥	KK-01-07-138-030c
अयं नरो वै नागरेन्द्र ह्यप्सु बद्ध्वा प्रवेशितः ।	KK-01-07-138-031a
यथा च नो मतिर्व्रीर विषपीतो भविष्यति ॥	KK-01-07-138-031c
निश्चेष्टोऽस्माननुप्राप्तः स च दष्टोऽन्वबुध्यत ।	KK-01-07-138-032a
ससंज्ञश्चापि संवृत्तश्छित्त्वा बन्धनमाशु नः ॥	KK-01-07-138-032c
पोथयन्तं महाबाहुं त्वं वै तं ज्ञातुमर्हसि ।	KK-01-07-138-033a
ततो वासुकिरभ्येत्य नागैरनुगतस्तदा ॥	KK-01-07-138-033c
पश्यति स्म महाबाहुं भीमं भीमपराक्रमम् ।	KK-01-07-138-034a
आर्यकेण च दृष्टः स पृथाया आर्यकेण च ॥	KK-01-07-138-034c
तदा दौहित्रदौहित्रः परिष्वक्तः सुपीडितम् ।	KK-01-07-138-035a
सुप्रीतश्चाभवत्तस्य वासुकिः स महायशाः ॥	KK-01-07-138-035c
अब्रवीत्तं च नागेन्द्रः किमस्य क्रियतां प्रियम् ।	KK-01-07-138-036a
धनौघो रत्ननिचयो वसु चास्य प्रदीयताम् ॥	KK-01-07-138-036c
एवमुक्तस्तदा नागो वासुकिं प्रत्यभाषत ।	KK-01-07-138-037a
यदि नागेन्द्र तुष्टोऽसि किमस्य धनसञ्चयैः ॥	KK-01-07-138-037c
रसं पिबेत्कुमारोऽयं त्वयि प्रीते महाबलः ।	KK-01-07-138-038a
बलं नागसहस्रस्य यस्मिन्कुण्डे प्रतिष्ठितम् ॥	KK-01-07-138-038c
यावत्पिबति बालोऽयं तावदस्मै प्रदीयताम् ।	KK-01-07-138-039a
एवमस्त्विति तं नागं वासुकिः प्रत्यभाषत ॥	KK-01-07-138-039c
ततो भीमस्तदा नागैः कृतस्वस्त्ययनः शुचिः ।	KK-01-07-138-040a
प्राङ्मुखश्चोपविष्टश्च रसं पिबति पाण्डवः ॥	KK-01-07-138-040c
एकोच्छ्वासात्ततः कुण्डं पिबति स्म महाबलः ।	KK-01-07-138-041a
एवमष्टौ स कुण्डानि ह्यपिबत्पाण्डुनन्दनः ॥	KK-01-07-138-041c
ततस्तु शयने दिव्ये नागदत्ते महाभुजः ।	KK-01-07-138-042a
अशेत भीमसेनस्तु यथासुखमरिन्दमः ॥ ॥	KK-01-07-138-042c
	
	
	
	
	
	
अध्यायः 139	
	
	
वैशम्पायन उवाच ।	KK-01-07-139-001
`दुर्योधनस्तु पापात्मा भीममाशीविषहृदे ।	KK-01-07-139-001a
प्रक्षिप्य कृतकृत्यं स्वमात्मानं मन्यते तदा ॥	KK-01-07-139-001c
प्रभातायां रजन्यां च प्रविवेश पुरं ततः ।	KK-01-07-139-002a
ब्रुवाणो भीमसेनस्तु यातो ह्यग्रत एव नः ॥'	KK-01-07-139-002c
युधिष्ठिरस्तु धर्मात्मा ह्यविदन्पापमात्मनि ।	KK-01-07-139-003a
स्वेनानुमानेन परं साधुं समनुपश्यति ॥	KK-01-07-139-003c
सोऽभ्युपेत्य तदा पार्थो मातरं भ्रातृवत्सलः ।	KK-01-07-139-004a
अभिवाद्याब्रवीत्कुन्तीमम्ब भीम इहागतः ॥	KK-01-07-139-004c
क्व गतो भविता मातर्नेह पश्यामि तं शुभे ।	KK-01-07-139-005a
उद्यानानि वनं चैव विचितानि समन्ततः ॥	KK-01-07-139-005c
तदर्थं न च तं वीरं दृष्टवन्तो वृकोदरम् ।	KK-01-07-139-006a
मन्यमानास्ततः सर्वे यातो नः पूर्वमेव सः ॥	KK-01-07-139-006c
आगताः स्म महाभागे व्याकुलेनान्तरात्मना ।	KK-01-07-139-007a
इहागम्य क्व नु गतस्त्वया वा प्रेषितः क्व नु ॥	KK-01-07-139-007c
कथयस्व महाबाहुं भीमसेनं यशस्विनि ।	KK-01-07-139-008a
नहि मे शुध्यते भावस्तं वीरं प्रति शोभने ॥	KK-01-07-139-008c
यतः प्रसुप्तं मन्येऽहं भीमं नेति हतस्तु सः ।	KK-01-07-139-009a
इत्युक्ता च ततः कुन्ती धर्मराजेन धीमता ॥	KK-01-07-139-009c
हाहेति कृत्वा सम्भ्रान्ता प्रत्युवाच युधिष्ठिरम् ।	KK-01-07-139-010a
न पुत्र भीमं पश्यामि न मामभ्येत्यसाविति ॥	KK-01-07-139-010c
शीघ्रमन्वेषणे यत्नं कुरु तस्यानुजैः सह ।	KK-01-07-139-011a
द्रुतं गत्वा पुरोद्यानं विचिन्वन्ति स्म पाण्डवाः ॥	KK-01-07-139-011c
भीमभीमेति ते वाचा पाण्डवाः समुदैरयन् ।	KK-01-07-139-012a
विचिन्वन्तोऽथ ते सर्वे न स्म पश्यन्ति भ्रातरम् ॥	KK-01-07-139-012c
आगताः स्वगृहं भूय इदमूचुः पृथां तदा ।	KK-01-07-139-013a
न दृश्यते महाबाहुरम्ब भीमो वने चितः ॥	KK-01-07-139-013c
विचितानि च सर्वाणि ह्युद्यानानि नदीस्तथा ।	KK-01-07-139-014a
वैशम्पायन उवाच ।	KK-01-07-139-014
ततो विदुरमानाय्य कुन्ती सा स्वं निवेशनम् ॥	KK-01-07-139-014c
उवाच बलवान्क्षत्तर्भीमसेनो न दृश्यते ॥	KK-01-07-139-015ac
उद्यानान्निर्गताः सर्वे भ्रातरो भ्रातृभिः सह ।	KK-01-07-139-016a
तत्रैकस्तु महाबाहुर्भीमो नाभ्येति मामिह ॥	KK-01-07-139-016c
न च प्रीणयते चक्षुः सदा दुर्योधनस्य सः ।	KK-01-07-139-017a
क्रूरोऽसौ दुर्मतिः क्षुद्रो राज्यलुब्धोऽनपत्रपः ॥	KK-01-07-139-017c
निहन्यादपि तं वीरं जातमन्युः सुयोधनः ।	KK-01-07-139-018a
तेन मे व्याकुलं चित्तं हृदयं दह्यतीव च ॥	KK-01-07-139-018c
विदुर उवाच ।	KK-01-07-139-019
मैवं वदस्व कल्याणि शेषसंरक्षणं कुरु ।	KK-01-07-139-019a
प्रत्यादिष्टो हि दुष्टात्मा शेषेऽपि प्रहरेत्तव ॥	KK-01-07-139-019c
दीर्घायुषस्तव सुता यथोवाच महामुनिः ।	KK-01-07-139-020a
आगमिष्यति ते पुत्रः प्रीतिं चोत्पादयिष्यति ॥	KK-01-07-139-020c
वैशम्पायन उवाच ।	KK-01-07-139-021
एवमुक्त्वा ययौ विद्वान्विदुरः स्वं निवेशनम् ।	KK-01-07-139-021a
कुन्ती चिन्तापरा भूत्वा सहासीना सुतैर्गृहे ॥	KK-01-07-139-021c
ततोऽष्टमे तु दिवसे प्रत्यबुध्यत पाण्डवः ।	KK-01-07-139-022a
तस्मिंस्तदा रसे जीर्णे सोऽप्रमेयबलो बली ॥	KK-01-07-139-022c
तं दृष्ट्वा प्रतिबुध्यन्तं पाण्डवं ते भुजङ्गमाः ।	KK-01-07-139-023a
सान्त्वयामासुरव्यग्रा वचनं चेदमब्रुवन् ॥	KK-01-07-139-023c
यत्ते पीतो महाबाहो रसोऽयं वीर्यसम्भृतः ।	KK-01-07-139-024a
तस्मान्नागायुतबलो रणेऽधृष्यो भविष्यसि ॥	KK-01-07-139-024c
गच्छाद्य त्वं च स्वगृहं स्नातो दिव्यैरिमैर्जलैः ।	KK-01-07-139-025a
भ्रातरस्तेऽनुतप्यन्ति त्वां विना कुरुपुङ्गव ॥	KK-01-07-139-025c
ततः स्नातो महाबाहुः शुचिशुक्लाम्बरस्रजः ।	KK-01-07-139-026a
ततो नागस्य भवने कृतकौतुकमङ्गलः ॥	KK-01-07-139-026c
ओषधीभिर्विषघ्नीभिः सुरभीभिर्विशेषतः ।	KK-01-07-139-027a
भुक्तवान्परमान्नं च नागैर्दत्तं महाबलः ॥	KK-01-07-139-027c
पूजितो भुजगैर्वीर आशीर्भिश्चाभिनन्दितः ।	KK-01-07-139-028a
दिव्याभरणसञ्छन्नो नागानामन्त्र्य पाण्डवाः ॥	KK-01-07-139-028c
उदतिष्ठत्प्रहृष्टात्मा नागलोकादरिन्दमः ।	KK-01-07-139-029a
उत्क्षिप्य च तदा नागैर्जलाज्जलरुहेक्षणः ॥	KK-01-07-139-029c
तस्मिन्नेव वनोद्देशे स्थापितः कुरुनन्दनः ।	KK-01-07-139-030a
ते चान्तर्दधिरे नागाः पाण्डवस्यैव पश्यतः ॥	KK-01-07-139-030c
तत उत्थाय कौन्तेयो भीमसेनो महाबलः ।	KK-01-07-139-031a
आजगाम महाबाहुर्मातुरन्तिकमञ्जसा ॥	KK-01-07-139-031c
ततोऽभिवाद्य जननीं ज्येष्ठं भ्रातरमेव च ।	KK-01-07-139-032a
कनीयसः समाघ्राय शिरस्स्वरिविमर्दनः ॥	KK-01-07-139-032c
तैश्चापि सम्परिष्वक्तः सह मात्रा नरर्षभैः ।	KK-01-07-139-033a
अन्योन्यगतसौहार्दाद्दिष्ट्या दिष्ट्येति चाब्रुवन् ॥	KK-01-07-139-033c
ततस्तत्सर्वमाचष्ट दुर्योधनविचेष्टितम् ।	KK-01-07-139-034a
भ्रातॄणां भीमसेनश्च महाबलपराक्रमः ॥	KK-01-07-139-034c
नागलोके च यद्वृत्तं गुणदोषमशेषतः ।	KK-01-07-139-035a
तच्च सर्वमशेषेण कथयामास पाण्डवः ॥	KK-01-07-139-035c
ततो युधिष्ठिरो राजा भीममाह वचोऽर्थवत् ।	KK-01-07-139-036a
तूष्णीं भव न ते जल्प्यमिदं कार्यं कथञ्चन ॥	KK-01-07-139-036c
इतःप्रभृति कौन्तेयं रक्षतान्योन्यमादृताः ।	KK-01-07-139-037a
एवमुक्त्वा महाबाहुर्धर्मराजो युधिष्ठिरः ॥	KK-01-07-139-037c
भ्रातृभिः सहितः सर्वैरप्रमत्तोऽभवत्तदा ।	KK-01-07-139-038a
यदा त्ववगतास्ते वै पाण्डवास्तस्य कर्म तत् ॥	KK-01-07-139-038c
नत्वेव बहुलं चक्रुः प्रयता मन्त्ररक्षणे ।	KK-01-07-139-039a
धर्मात्मा विदुरस्तेषां प्रददौ मतिमान्मतिम् ॥	KK-01-07-139-039c
दुर्योधनोऽपि तं दृष्ट्वा पाण्डवं पुनरागतम् ।	KK-01-07-139-040a
निश्वसंश्चिन्तयंश्चैवमहन्यहनि तप्यते ॥	KK-01-07-139-040c
कुमारान्क्रीडमानांस्तान्दृष्ट्वा राजातिदुर्मदान् ।	KK-01-07-139-041a
गुरुं शिक्षार्थमन्विष्य गौतमं तान्न्यवेदयत् ॥	KK-01-07-139-041c
शरस्तम्बे समुद्भूतं वेदशास्त्रार्थपारगम् ।	KK-01-07-139-042a
`राज्ञा निवेदितास्तस्मै ते च सर्वे च निष्ठिताः ।'	KK-01-07-139-042c
अधिजग्मुश्च कुरवो धनुर्वेदं कृपात्तु ते ॥ ॥	KK-01-07-139-042e
	
	
	
	
	
	
अध्यायः 140	
	
	
जनमेजय उवाच ।	KK-01-07-140-001
कृपस्यापि मम ब्रह्मन्सम्भवं वक्तुमर्हसि ।	KK-01-07-140-001a
शरस्तम्बात्कथं जज्ञे कथं वाऽस्त्राण्यवाप्तवान् ॥	KK-01-07-140-001c
वैशम्पायन उवाच ।	KK-01-07-140-002
महर्षेर्गौतमस्यासीच्छरद्वान्नाम गौतमः ।	KK-01-07-140-002a
पुत्रः किल महाराज जातः सहशरैर्विभो ॥	KK-01-07-140-002c
न तस्य वेदाध्ययने तथा बुद्धिरजायत ।	KK-01-07-140-003a
यथास्य बुद्धिरभवद्धनुर्वेदे परन्तप ॥	KK-01-07-140-003c
अधिजग्मुर्यथा वेदास्तपसा ब्रह्मचारिणः ।	KK-01-07-140-004a
तथा स तपसोपेतः सर्वाण्यस्त्राण्यवाप ह ॥	KK-01-07-140-004c
धनुर्वेदपरत्वाच्च तपसा विपुलेन च ।	KK-01-07-140-005a
भृशं सन्तापयामास देवराजं स गौतमः ॥	KK-01-07-140-005c
ततो जालवतीं नाम देवकन्यां सुरेश्वरः ।	KK-01-07-140-006a
प्राहिणोत्तपसो विघ्नं कुरु तस्येति कौरव ॥	KK-01-07-140-006c
सा हि गत्वाऽऽश्रमं तस्य रमणीयं शरद्वतः ।	KK-01-07-140-007a
धनुर्बाणधरं बाला लोभयामास गौतमम् ॥	KK-01-07-140-007c
तामेकवसनां दृष्ट्वा गौतमोऽप्सरसं वने ।	KK-01-07-140-008a
लोकेऽप्रतिमसंस्थानां प्रोत्फुल्लनयनोऽभवत् ॥	KK-01-07-140-008c
धनुश्च हि शरास्तस्य कराभ्यामपतन्भुवि ।	KK-01-07-140-009a
वेपथुश्चास्य सहसा शरीरे समजायत ॥	KK-01-07-140-009c
स तु ज्ञानगरीयस्त्वात्तपसश्च समर्थनात् ।	KK-01-07-140-010a
अवतस्थे महाप्राज्ञो धैर्येण परमेण ह ॥	KK-01-07-140-010c
यस्तस्य सहसा राजन्विकारः समदृश्यत ।	KK-01-07-140-011a
तेन सुस्राव रेतोऽस्य स च तन्नान्वबुध्यत ॥	KK-01-07-140-011c
धनुश्च सशरं त्यक्त्वा तथा कृष्णाजिनानि च ।	KK-01-07-140-012a
स विहायाश्रमं तं च तां चैवाप्सरसं मुनिः ॥	KK-01-07-140-012c
जगाम रेतस्तत्तस्य शरस्तम्बे पपात च ।	KK-01-07-140-013a
शरस्तम्बे च पतितं द्विधा तदभवन्नृप ॥	KK-01-07-140-013c
तस्याथ मिथुं जज्ञे गौतमस्य शरद्वतः ।	KK-01-07-140-014a
`महर्षेर्गौतमस्यास्य ह्याश्रमस्य समीपतः ॥'	KK-01-07-140-014c
मृगयां चरतो राज्ञः शान्तनोस्तु यदृच्छया ॥	KK-01-07-140-014e
कश्चित्सेनाचरोऽरण्ये मिथुनं तदपश्यत ।	KK-01-07-140-015a
धनुश्च सशरं दृष्ट्वा तथा कृष्णाजिनानि च ॥	KK-01-07-140-015c
ज्ञात्वा द्विजस्य चापत्ये धनुर्वेदान्तगस्य ह ।	KK-01-07-140-016a
स राज्ञे दर्शयामास मिथुनं सशरं धनुः ॥	KK-01-07-140-016c
स तदादाय मिथुनं राजा च कृपयान्वितः ।	KK-01-07-140-017a
आजगाम गृहानेव मम पुत्राविति ब्रुवन् ॥	KK-01-07-140-017c
ततः संवर्धयामास संस्कारैश्चाप्ययोजयत् ।	KK-01-07-140-018a
प्रातिपेयो नरश्रेष्ठो मिथुनं गौतमस्य तत् ॥	KK-01-07-140-018c
कृपया यन्मया बालाविमौ संवर्धिताविति ।	KK-01-07-140-019a
तस्मात्तयोर्नाम चक्रे तदेव स महीपतिः ।	KK-01-07-140-019c
`तस्मात्कृप इति ख्यातः कृपी कन्या च साऽभवत् ॥'	KK-01-07-140-019e
पितापि गौतमस्तत्र तपसा तावविन्दत ।	KK-01-07-140-020a
आगत्य तस्मै गोत्रादि सर्वमाख्यातवांस्तदा ॥	KK-01-07-140-020c
`कृपोऽपि च तदा राजन्धनुर्वेदपरोऽभवत् ।'	KK-01-07-140-021a
चतुर्विधं धनुर्वेदं शास्त्राणि विविधानि च ॥	KK-01-07-140-021c
निशिलेनास्य तत्सर्वं गुह्यमाख्यातवान्पिता ।	KK-01-07-140-022a
सोऽचिरेणैव कालेन परमाचार्यतां गतः ॥	KK-01-07-140-022c
कृपमाहूय गाङ्गेयस्तव शिष्या इति ब्रुवन् ।	KK-01-07-140-023a
पौत्रान्परिसमाधाय कृपमाराधयत्तदा ॥	KK-01-07-140-023c
ततोऽधिजग्मुः सर्वे ते धनुर्वेदं महारथाः ।	KK-01-07-140-024a
धृतराष्ट्रात्मजाश्चैव पाण्डवाः सह यादवैः ॥	KK-01-07-140-024c
वृष्णयश्च नृपाश्चान्ये नानादेशसमागताः ।	KK-01-07-140-025a
`कृपमाचार्यमासाद्य परमास्त्रज्ञतां गतः ।'	KK-01-07-140-025c
वैशम्पायन उवाच ।	KK-01-07-140-025
विशेषार्थी ततो भीष्मः पौत्राणां विनयेप्सया ॥	KK-01-07-140-025e
इष्वस्त्रज्ञान्पर्यपृच्छदाचार्यान्वीर्यसम्मतान् ।	KK-01-07-140-026a
नाल्पधीर्नामहाभागस्तथा नानस्त्रकोविदः ॥	KK-01-07-140-026c
नादेवसत्वो विनयेत्कुरूनस्त्रे महावलान् ।	KK-01-07-140-027a
इति सञ्चिन्त्य गाङ्गेयस्तदा भरतसत्तमः ॥	KK-01-07-140-027c
द्रोणाय वेदविदुषे भारद्वाजाय धमते ।	KK-01-07-140-028a
पाण्डवान्कौरवांश्चैव ददौ शिष्यान्नरर्षभ ॥	KK-01-07-140-028c
शास्त्रतः पूजितश्चैव सम्यक्तेन महात्मना ।	KK-01-07-140-029a
स भीष्मेण महाभागस्तुष्टोऽस्त्रविदुषां वरः ॥	KK-01-07-140-029c
प्रतिजग्राह तान्सर्वाञ्शिष्यत्वेन महायशाः ।	KK-01-07-140-030a
शिक्षयामास च द्रोणो धनुर्वेदमशेषतः ॥	KK-01-07-140-030c
तेऽचिरेणैव कालेन सर्वशस्त्रविशारदाः ।	KK-01-07-140-031a
बभूवुः कौरवा राजन्पाण्डवाश्चामितौजसः ॥	KK-01-07-140-031c
जनमेजय उवाच ।	KK-01-07-140-032
कथं समभवद्द्रोणः कथं चास्त्राण्यवाप्तवान् ।	KK-01-07-140-032a
कथं चागात्कुरून्ब्रह्मन्कस्य पुत्रः स वीर्यवान् ॥	KK-01-07-140-032c
कथं चास्य सुतो जातः सोश्वत्थामाऽस्त्रवित्तमः ।	KK-01-07-140-033a
एतदिच्छाम्यहं श्रोतुं विस्तरेण प्रकीर्तय ॥	KK-01-07-140-033c
वैशम्पायन उवाच ।	KK-01-07-140-034
गङ्गाद्वारं प्रति महान्बभूव भगवानृषिः ।	KK-01-07-140-034a
भरद्वाज इति ख्यातः सततं संशितव्रतः ॥	KK-01-07-140-034c
सोऽभिषेक्तुं गतो गङ्गां पूर्वमेवागतां सतीम् ।	KK-01-07-140-035a
महर्षिभिर्भरद्वाजो हविर्धाने चरन्पुरा ॥	KK-01-07-140-035c
ददर्शाप्सरसं साक्षाद्धृताचीमाप्लुतामृषिः ।	KK-01-07-140-036a
रूपयौवनसम्पन्नां मददृप्तां मदालसाम् ॥	KK-01-07-140-036c
तस्या वायुर्नदीतीर वसनं पर्यवर्तत ।	KK-01-07-140-037a
व्यपकृष्टाम्बरां दृष्ट्वा तामृषिश्चकमे ततः ॥	KK-01-07-140-037c
तत्र संसक्तमनसो भरद्वाजस्य धीमतः ।	KK-01-07-140-038a
हृष्टस्य रेतश्चस्कन्द तदृषिर्द्रोण आदधे ॥	KK-01-07-140-038c
ततः समभवद्द्रोणः कलशे तस्य धीमतः ।	KK-01-07-140-039a
अध्यगीष्ट स वेदांश्च वेदाङ्गानि च सर्वशः ॥	KK-01-07-140-039c
अग्नेरस्त्रमुपादाय यदृषिर्वेद काश्यपः ।	KK-01-07-140-040a
अध्यगच्छद्भरद्वाजस्तदस्त्रं देवकार्यतः ॥	KK-01-07-140-040c
अग्निवेश्यं महाभागं भरद्वाजः प्रतापवान् ।	KK-01-07-140-041a
प्रत्यपादयदाग्नेयमस्त्रमस्त्रविदां वरः ॥	KK-01-07-140-041c
`कनिष्ठजातं स मुनिर्भ्राता भ्रातरमन्तिके ।	KK-01-07-140-042a
अग्निवेश्यस्तथा द्रोणं तदा भरतसत्तम ।'	KK-01-07-140-042c
भारद्वाजं तदाग्नेयं महास्त्रं प्रत्यपादयत् ॥	KK-01-07-140-042e
भरद्वाजसखा चासीत्पृषतो नाम पार्थिवः ।	KK-01-07-140-043a
तस्यापि द्रुपदो नाम तथा समभवत्सुतः ॥	KK-01-07-140-043c
स नित्यमाश्रमं गत्वा द्रोणेन सह पार्थिवः ।	KK-01-07-140-044a
चिक्रीडाध्ययनं चैव चकार क्षत्रियर्षभः ॥	KK-01-07-140-044c
ततो व्यतीते पृषते स राजा द्रुपदोऽभवत् ।	KK-01-07-140-045a
पञ्चालेषु महाबाहुरुत्तरेषु नरेश्वरः ॥	KK-01-07-140-045c
भरद्वाजोऽपि भगवानारुरोह दिवं तदा ।	KK-01-07-140-046a
तत्रैव च वसन्द्रोणस्तपस्तेपे महातपाः ॥	KK-01-07-140-046c
वेदवेदाङ्गविद्वान्स तपसा दग्धकिल्बिषः ।	KK-01-07-140-047a
ततः पितृनियुक्तात्मा पुत्रलोभान्महायशाः ॥	KK-01-07-140-047c
शारद्वतीं ततो भार्यां कृपीं द्रोणोऽन्वविन्दत ।	KK-01-07-140-048a
अग्निहोत्रे च धर्मे च दमे च सतत रताम् ॥	KK-01-07-140-048c
अलभद्गौतमी पुत्रमश्वत्थामानमेव च ।	KK-01-07-140-049a
स जातमात्रो व्यनदद्यथैवोच्चैःश्रवा हयः ॥	KK-01-07-140-049c
तच्छ्रुत्वान्तर्हितं भूतमन्तरिक्षस्थमब्रवीत् ।	KK-01-07-140-050a
अश्वस्येवास्य यत्स्थाम नदतः प्रदिशो गतम् ॥	KK-01-07-140-050c
अश्वत्थामैव बालोऽयं तस्मान्नाम्ना भविष्यति ।	KK-01-07-140-051a
सुतेन तेन सुप्रीतो भारद्वाजस्ततोऽभवत् ॥	KK-01-07-140-051c
तत्रैव च वसन्धीमान्धनुर्वेदपरोऽभवत् ।	KK-01-07-140-052a
स शुश्राव महात्मानं जामदग्न्यं परन्तपम् ॥	KK-01-07-140-052c
सर्वज्ञानविदं विप्रं सर्वशस्त्रभृतां वरम् ।	KK-01-07-140-053a
ब्राह्मणेभ्यस्तदा राजन्दित्सन्तं वसु सर्वशः ॥	KK-01-07-140-053c
स रामस्य धनुर्वेदं दिव्यान्यस्त्राणि चैव ह ।	KK-01-07-140-054a
श्रुत्वा तेषु मनश्चक्रे नीतिशास्त्रे तथैव च ॥	KK-01-07-140-054c
ततः स व्रतिभिः शिष्यैस्तपोयुक्तैर्महातपाः ।	KK-01-07-140-055a
वृतः प्रायान्महावाहुर्महेन्द्रं पर्वतोत्तमम् ॥	KK-01-07-140-055c
ततो महेन्द्रमासाद्य भारद्वाजो महातपाः ।	KK-01-07-140-056a
क्षत्रघ्नं तममित्रघ्नमपश्यद्भृगुनन्दनम् ॥	KK-01-07-140-056c
ततो द्रोणो वृतः शिष्यैरुपगम्य भृगूद्वहम् ।	KK-01-07-140-057a
आचख्यावात्मनो नाम जन्म चाङ्गिरसः कुले ॥	KK-01-07-140-057c
निवेद्य शिरसा भूमौ पादौ चैवाभ्यवादयत् ।	KK-01-07-140-058a
ततस्तं सर्वमुत्सृज्य वनं जिगमिषुं तदा ॥	KK-01-07-140-058c
जामदग्न्यं महात्मानं भारद्वाजोऽब्रवीदिदम् ।	KK-01-07-140-059a
भरद्वाजात्समुत्पन्नं तथा त्वं मामयोनिजम् ॥	KK-01-07-140-059c
आगतं वित्तकामं मां विद्धि द्रोणं द्विजोत्तम ।	KK-01-07-140-060a
तमब्रवीन्महात्मा स सर्वक्षत्रियमर्दनः ॥	KK-01-07-140-060c
स्वागतं ते द्विजश्रेष्ठ यदिच्छसि वदस्व मे ।	KK-01-07-140-061a
एवमुक्तस्तु रामेण भारद्वाजोऽब्रवीद्वचः ॥	KK-01-07-140-061c
रामं प्रहरतां श्रेष्ठं दित्सन्तं विविधं वसु ।	KK-01-07-140-062a
अहं धनमनन्तं हि प्रार्थये विपुलव्रत ॥	KK-01-07-140-062c
राम उवाच ।	KK-01-07-140-063
हिरण्यं मम यच्चान्यद्वसु किञ्चिदिह स्थितम् ।	KK-01-07-140-063a
ब्राह्मणेभ्यो मया दत्तं सर्वमेतत्तपोधन ॥	KK-01-07-140-063c
तथैवेयं धरा देवी सागरान्ता सपत्तना ।	KK-01-07-140-064a
कश्यपाय मया दत्ता कृत्स्ना नगरमालिनी ॥	KK-01-07-140-064c
शरीरमात्रमेवाद्य ममेदमवशेषितम् ।	KK-01-07-140-065a
अस्त्राणि च महार्हाणि शस्त्राणि विविधानि च ॥	KK-01-07-140-065c
अस्त्राणि वा शरीरं वा ब्रह्मञ्शस्त्राणि वा पुनः ।	KK-01-07-140-066a
वृणीष्व किं प्रयच्छामि तुभ्यं द्रोण वदाशु तत् ॥	KK-01-07-140-066c
द्रोण उवाच ।	KK-01-07-140-067
अस्त्राणि मे समग्राणि ससंहाराणि भार्गव ।	KK-01-07-140-067a
स प्रयोगरहस्यानि दातुमर्हस्यशेषतः ॥	KK-01-07-140-067c
`एतद्वसु वसूनां हि सर्वेषां विप्रसत्तम ।'	KK-01-07-140-068a
तथेत्युक्त्वा ततस्तस्मै प्रादादस्त्राणि भार्गवः ।	KK-01-07-140-068c
सरहस्यव्रतं चैव धनुर्वेदमशेषतः ॥	KK-01-07-140-068e
प्रतिगृह्य तु तत्सर्वं कृतास्त्रे द्विजसत्तमः ।	KK-01-07-140-069a
प्रियं सखायं सुप्रीतो जगाम द्रुपदं प्रति ॥ ॥	KK-01-07-140-069c
	
	
	
	
	
	
अध्यायः 141	
	
	
वैशम्पायन उवाच 	KK-01-07-141-001
ततो द्रुपदमासाद्य भारद्वाजः प्रतापवान् ।	KK-01-07-141-001a
अब्रवीत्पार्थिवं राजन्सखायं विद्धि मामिह ॥	KK-01-07-141-001c
इत्येवमुक्तः सख्या स प्रीतिर्पूर्वं जनेश्वरः ।	KK-01-07-141-002a
भारद्वाजेन पाञ्चाल्यो नामृष्यत वचोऽस्य तत् ॥	KK-01-07-141-002c
स क्रोधामर्षजिह्मभ्रूः कषायीकृतलोचनः ।	KK-01-07-141-003a
ऐश्वर्यमदसम्पन्नो द्रोणं राजाऽब्रवीदिदम् ॥	KK-01-07-141-003c
द्रुपद उवाच	KK-01-07-141-004
अकृतेयं तव प्रज्ञा ब्रह्मन्नातिसमञ्जसा ।	KK-01-07-141-004a
यन्मां व्रवीषि प्रसभं सखा तेऽहमिति द्विज ॥	KK-01-07-141-004c
न हि राज्ञामुदीर्णानामेवम्भूतैर्नरैः क्वचित् ।	KK-01-07-141-005a
सख्यं भवति मन्दात्मञ्श्रिया हीनैर्धनच्युतैः ॥	KK-01-07-141-005c
सौहृदान्यपि जीर्यन्ते कालेन परिजीर्यतः ।	KK-01-07-141-006a
सौहृदं मे त्वया ह्यासीत्पूर्वं सामर्थ्यबन्धनम् ॥	KK-01-07-141-006c
न सख्यमजरं लोके हृदि तिष्ठति कस्यचित् ।	KK-01-07-141-007a
कामश्चैतन्नाशयति क्रोधो वैनं रहत्युत ॥	KK-01-07-141-007c
मैवं जीर्णमुपास्स्व त्वं सख्यं भवदुपाधिकृत् ।	KK-01-07-141-008a
आसीत्सख्यं द्विजश्रेष्ठ त्वया मेऽर्थनिबन्धनम् ॥	KK-01-07-141-008c
न दरिद्रो वसुमतो नाविद्वान्विदुषः सखा ।	KK-01-07-141-009a
न शूरस्य सखा क्लीबः सखिपूर्वं किमिष्यते ॥	KK-01-07-141-009c
ययोरेव समं वित्तं ययोरेव समं श्रुतम् ।	KK-01-07-141-010a
तयोर्विवाहः सख्यं च न तु पुष्टविपुष्टयोः ॥	KK-01-07-141-010c
नाश्रोत्रियः श्रोत्रियस्य नारथी रथिनः सखा ।	KK-01-07-141-011a
नाराजा पार्थिवस्यापि सखिपूर्वं किमिष्यते ॥	KK-01-07-141-011c
वैशम्पायन उवाच	KK-01-07-141-012
द्रुपदेनैवमुक्तस्तु भारद्वाजः प्रतापवान् ।	KK-01-07-141-012a
मुहूर्तं चिन्तयित्वा तु मन्युनाऽभिपरिप्लुतः ॥	KK-01-07-141-012c
स विनिश्चित्य मनसा पाञ्चाल्यं प्रतिबुद्धिमान् ।	KK-01-07-141-013a
`शिष्यैः परिवृतः श्रीमान्पुत्रेण सहितस्तथा ॥'	KK-01-07-141-013c
जगाम कुरुमुख्यानां नागरं नागसाह्वयम् ।	KK-01-07-141-014a
तां प्रतिज्ञां प्रतिज्ञाय यां कर्ता नचिरादिव ॥	KK-01-07-141-014c
स नागपुरमागम्य गौतमस्य निवेशने ।	KK-01-07-141-015a
भारद्वाजोऽवसत्तत्र प्रच्छन्नं द्विजसत्तमः ॥	KK-01-07-141-015c
ततोऽस्य तनुजः पार्थान्कृपस्यानन्तरं प्रभुः ।	KK-01-07-141-016a
अस्त्राणि शिक्षयामास नाबुध्यन्त च तं जनाः ॥	KK-01-07-141-016c
एवं स तत्र गूढात्मा कञ्चित्कालमुवास ह ।	KK-01-07-141-017a
कुमारास्त्वथ निष्क्रम्य समेता गजसाह्वयात् ॥	KK-01-07-141-017c
क्रीडन्तो वीटया तत्र वीराः पर्यचरन्मुदा ।	KK-01-07-141-018a
`तेषां सङ्क्रीडमानानामुदपानेऽङ्गुलीयकम् ॥	KK-01-07-141-018c
पपात धर्मपुत्रस्य वीटा तत्रैव चापतत् ।	KK-01-07-141-019a
गर्ताम्बुना प्रतिच्छन्नं तारारूपमिवाम्बरे ॥	KK-01-07-141-019c
दृष्ट्वा चैते कुमाराश्च तं यत्नात्पर्यवारयन् ।	KK-01-07-141-020a
'ततस्ते यत्नमातिष्ठन्वीटामुद्धर्तुमादृताः ।	KK-01-07-141-020c
न च ते प्रत्यपद्यन्त कर्म वीटोपलब्धये ॥	KK-01-07-141-020e
ततोऽन्योन्यमवैक्षन्त व्रीडयावनताननाः ।	KK-01-07-141-021a
तस्या योगमविदन्तो भृशं चोत्कण्ठिताभवन् ॥	KK-01-07-141-021c
तेऽपश्यन्ब्राह्मणं श्याममापन्नं पलितं कृशम् ।	KK-01-07-141-022a
कृत्यवन्तमदूरस्थमग्निहोत्रपुरस्कृतम् ॥	KK-01-07-141-022c
ते तं दृष्ट्वा महातमानमुपगम्य कुमारकाः ।	KK-01-07-141-023a
भग्नोत्साहक्रियात्मानो ब्राह्मणं पर्यवारयन् ॥	KK-01-07-141-023c
अथ द्रोणः कुमारांस्तान्दृष्ट्वा कत्यवशस्तदा ।	KK-01-07-141-024a
प्रहस्य मन्दं पैशल्यादभ्यभाषत वीर्यवान् ॥	KK-01-07-141-024c
अहो वो धिग्बलं क्षात्रं धिगेतां वः कृतास्त्रताम् ।	KK-01-07-141-025a
भरतस्यान्वये जाता ये वीटां नाधिगच्छत ॥	KK-01-07-141-025c
वीटां च मुद्रिकां चैव ह्यहमेतदपि द्वयम् ।	KK-01-07-141-026a
उद्धरेयमिषीकाभिर्भोजनं मे प्रदीयताम् ॥	KK-01-07-141-026c
ततोऽब्रवीत्तदा द्रोणं कुन्तीपुत्रो युधिष्ठिरः ।	KK-01-07-141-027a
कृपस्यानुमते ब्रह्मन्भिक्षामाप्नुहि शाश्वतीम् ॥	KK-01-07-141-027c
एवमुक्तः प्रत्युवाच प्रहस्य भरतानिदम् ।	KK-01-07-141-028a
द्रोण उवाच	KK-01-07-141-028
एषा मुष्टिरिषीकाणां मयाऽस्त्रेणाभिमन्त्रिता ॥	KK-01-07-141-028c
अस्या वीर्यं निरीक्षध्वं यदन्येषु न विद्यते ।	KK-01-07-141-029a
वेत्स्यामीषिकया वीटां तामिषीकां तथाऽन्यया ॥	KK-01-07-141-029c
तामन्यया समायोगे वीटाया ग्रहणं मम ।	KK-01-07-141-030a
वैशम्पायन उवाच	KK-01-07-141-030
ततो यथोक्तं द्रोणेन तत्सर्वं कृतमञ्जसा ॥	KK-01-07-141-030c
तदवेक्ष्य कुमारास्ते विस्मयोत्फुल्ललोचनाः ।	KK-01-07-141-031a
आश्चर्यमिदमत्यन्तमिति मत्वा वचोऽब्रुवन् ॥	KK-01-07-141-031c
मुद्रिकामपि विप्रर्षे शीघ्रमेतां समुद्धर |	KK-01-07-141-032a
वैशम्पायन उवाच	KK-01-07-141-032
ततः शरं समादाय धनुश्चापि महायशाः ॥	KK-01-07-141-032c
शरेण विद्ध्वा मुद्रां तामूर्ध्वमावाहयत्प्रभुः ।	KK-01-07-141-033a
स शरं समुपादाय कूपादङ्गुलिवेष्टनम् ॥	KK-01-07-141-033c
ददौ ततः कुमाराणां विस्मितानामविस्मितः ।	KK-01-07-141-034a
मुद्रिकामुद्धृतां दृष्ट्वा तमाहुस्ते कुमारकाः ॥	KK-01-07-141-034c
अभिवन्दामहे ब्रह्मन्नैतदन्येषु विद्यते ।	KK-01-07-141-035a
कोऽसि कस्यासि जानीमो वयं किं करवामहे ॥	KK-01-07-141-035c
वैशम्पायन उवाच	KK-01-07-141-036
एवमुक्तस्ततो द्रोणः प्रत्युवाच कुमारकान् ।	KK-01-07-141-036a
आचक्षध्वं च भीष्माय रूपेण च गुणैश्च माम् ॥	KK-01-07-141-036c
स एव सुमहातेजाः साम्प्रतं प्रतिपत्स्यते ।	KK-01-07-141-037a
वैशम्पायन उवाच	KK-01-07-141-037
तथेत्युक्त्वा च गत्वा च भीष्ममूचुः कुमारकाः ॥	KK-01-07-141-037c
ब्राह्मणस्य वचः कृत्स्नं तच्च कर्म तथाविधम् ।	KK-01-07-141-038a
भीष्मः श्रुत्वा कुमाराणां द्रोणं तं प्रत्यजानत ॥	KK-01-07-141-038c
युक्तरूपः स हि गुरुरित्येवमनुचिन्त्य च ।	KK-01-07-141-039a
अथैनमानीय तदा स्वयमेव सुसत्कृतम् ॥	KK-01-07-141-039c
परिपप्रच्छ निपुणं भीष्मः शस्त्रभृतां वरः ।	KK-01-07-141-040a
हेतुमागमने तच्च द्रोणः सर्वं न्यवेदयत् ॥	KK-01-07-141-040c
द्रोण उवाच	KK-01-07-141-041
महर्षेरग्निवेश्यस्य सकाशमहमच्युत ।	KK-01-07-141-041a
अस्त्रार्थमगमं पूर्वं धनुर्वेदजिघृक्षया ॥	KK-01-07-141-041c
ब्रह्मचारी विनीतात्मा जटिलो बहुलाः समाः ।	KK-01-07-141-042a
अवसं सुचिरं तत्र गुरुशुश्रूषणे रतः ॥	KK-01-07-141-042c
पाञ्चाल्यो राजपुत्रश्च यज्ञसेनो महाबलः ।	KK-01-07-141-043a
इष्वस्त्रहेतोर्न्यवसत्तस्मिन्नेव गुरौ प्रभुः ॥	KK-01-07-141-043c
स मे तत्र सखा चासीदुपकारी प्रियश्च मे ।	KK-01-07-141-044a
तेनाहं सह सङ्गम्य वर्तयन्सुचिरं प्रभो ॥	KK-01-07-141-044c
बाल्यात्प्रभृति कौरव्य सहाध्ययनमेव च ।	KK-01-07-141-045a
स मे सखा सदा तत्र प्रियवादी प्रियङ्करः ॥	KK-01-07-141-045c
अब्रवीदिति मां भीष्म वचनं प्रीतिवर्धनम् ।	KK-01-07-141-046a
अहं प्रियतमः पुत्रः पितुर्द्रोण महात्मनः ॥	KK-01-07-141-046c
अभिषेक्ष्यति मां राज्ये स पाञ्चाल्यो यदा तदा ।	KK-01-07-141-047a
तद्भोज्यं भवता राज्यमर्धं सत्येन ते शपे ॥	KK-01-07-141-047c
मम भोगाश्च वित्तं च त्वदधीनं सुखानि च ।	KK-01-07-141-048a
एवमुक्त्वाऽथ वव्राज कृतास्त्रः पूजितो मया ॥	KK-01-07-141-048c
तच्च वाक्यमहं नित्यं मनसा धारयंस्तदा ।	KK-01-07-141-049a
सोऽहं पितृनियोगेन पुत्रलोभाद्यशस्विनीम् ॥	KK-01-07-141-049c
शारद्वतीं महाप्रज्ञामुपयेमे महाव्रताम् ।	KK-01-07-141-050a
अग्निहोत्रे च सत्रे च दमे च सततं रताम् ॥	KK-01-07-141-050c
लेभे च गौतमी पुत्रमश्वत्थामानमौरसम् ।	KK-01-07-141-051a
भीमविक्रमकर्माणमादित्यसमतेजसम् ॥	KK-01-07-141-051c
पुत्रेण तेन प्रीतोऽहं भरद्वाजो मया यथा ।	KK-01-07-141-052a
गोक्षीरं पिबतो दृष्ट्वा धनिनस्तत्र पुत्रकान् ।	KK-01-07-141-052c
अश्वत्थामारुदद्बालस्तन्मे सन्देहयद्दिशः ॥	KK-01-07-141-052e
न स्नातकोऽवसीदेत वर्तमानः स्वकर्मसु ।	KK-01-07-141-053a
इति सञ्चिन्त्य मनसा तं देशं बहुशो भ्रमन् ॥	KK-01-07-141-053c
विशुद्धमिच्छन्गाङ्गेय धर्मोपेतं प्रतिग्रहम् ।	KK-01-07-141-054a
अन्तादन्तं परिक्रम्य नाध्यगच्छं पयस्विनीम् ॥	KK-01-07-141-054c
यवपिष्टोदकेनैनं लोभयेयं कुमारकम् ।	KK-01-07-141-055a
पीत्वा पिष्टरसं बालः क्षीरं पीतं मयाऽपि च ॥	KK-01-07-141-055c
ननर्तोत्थाय कौरव्य हृष्टो बाल्याद्विमोहितः ।	KK-01-07-141-056a
तं दृष्ट्वा नृत्यमानं तु बालैः परिवृतं सुतम् ॥	KK-01-07-141-056c
हास्यतामुपसम्प्राप्तं कश्मलं तत्र मेऽभवत् ।	KK-01-07-141-057a
द्रोणं धिगस्त्वधनिनं यो धनं नाधिगच्छति ॥	KK-01-07-141-057c
पिष्टोदकं सुतो यस्य पीत्वा क्षीरस्य तृष्णया ।	KK-01-07-141-058a
नृत्यतिस्म मुदाविष्टः क्षीरं पीतं मयाऽप्युत ॥	KK-01-07-141-058c
इति सम्भाषतां वाचं श्रुत्वा मे बुद्धिरच्यवत् ।	KK-01-07-141-059a
आत्मानं चात्मना गर्हन्मनसेदं व्यचिन्तयम् ॥	KK-01-07-141-059c
अपि चाहं पुरा विप्रैर्वर्जितो गर्हितो वसे ।	KK-01-07-141-060a
परोपसेवां पापिष्ठां न च कुर्यां धनेप्सया ॥	KK-01-07-141-060c
इति मत्वा प्रियं पुत्रं भीष्मादाय ततो ह्यहम् ।	KK-01-07-141-061a
पूर्वस्नेहानुरागित्वात्सदारः सौमकिं गतः ॥	KK-01-07-141-061c
अभिषिक्तं तु श्रुत्वैव कृतार्थोऽस्मीति चिन्तयन् ।	KK-01-07-141-062a
प्रियं सखायं सुप्रीतो राज्यस्थं समुपागमम् ॥	KK-01-07-141-062c
संस्मरन्सङ्गमं चैव वचनं चैव तस्य तत् ।	KK-01-07-141-063a
ततो द्रुपदमागम्य सखिपूर्वमहं प्रभो ॥	KK-01-07-141-063c
अब्रुवं पुरुषव्याघ्र सखायं विद्धि मामिति ।	KK-01-07-141-064a
उपस्थितस्तु द्रुपदं सखिवच्चास्मि सङ्गतः ॥	KK-01-07-141-064c
स मां निराकारमिव प्रहसन्निदमब्रवीत् ।	KK-01-07-141-065a
अकृतेयं तव प्रज्ञा ब्रह्मन्नातिसमञ्जसा ॥	KK-01-07-141-065c
यदात्थ मां त्वं प्रसभं सखा तेऽहमिति द्विज ।	KK-01-07-141-066a
सङ्गतानीह जीर्यन्ति कालेन परिजीर्यतः ॥	KK-01-07-141-066c
सौहृदं मे त्वया ह्यासीत्पूर्वं सामर्थ्यबन्धनम् ।	KK-01-07-141-067a
नाश्रोत्रियः श्रोत्रियस्य नारथी रथिनः सखा ॥	KK-01-07-141-067c
साम्याद्धि सख्यं भवति वैषम्यान्नोपपद्यते ।	KK-01-07-141-068a
न सख्यमजरं लोके विद्यते जातु कस्यचित् ॥	KK-01-07-141-068c
कामो वैनं विहरति क्रोधो वैनं रहत्युत ।	KK-01-07-141-069a
मैवं जीर्णमुपास्स्व त्वं सख्यं भवदुपाधिकृत् ॥	KK-01-07-141-069c
आसीत्सख्यं द्विजश्रेष्ठ त्वया मेऽर्थनिबन्धनम् ।	KK-01-07-141-070a
नह्यनाढ्यः सखाऽऽढ्यस्य नाविद्वान्विदुषः सखा ॥	KK-01-07-141-070c
न शूरस्य सखा क्लीबः सखिपूर्वं किमिष्यते ।	KK-01-07-141-071a
न हि राज्ञामुदीर्णानामेवम्भूतैर्नरैः क्वचित् ॥	KK-01-07-141-071c
सख्यं भवति मन्दात्मञ्छ्रिया हीनैर्धनच्युतैः ।	KK-01-07-141-072a
नाश्रोत्रियः श्रोत्रियस्य नारथी रथिनः सखा ॥	KK-01-07-141-072c
नाराजा पार्थिवस्यापि सखिपूर्वं किमिष्यते ।	KK-01-07-141-073a
अहं त्वया न जानामि राज्यार्थे संविदं कृताम् ॥	KK-01-07-141-073c
एकरात्रं तु ते ब्रह्मन्कामं दास्यामि भोजनम् ।	KK-01-07-141-074a
एवमुक्तस्त्वहं तेन सदारः प्रस्थितस्तदा ॥	KK-01-07-141-074c
तां प्रतिज्ञां प्रतिज्ञाय यां कर्ताऽस्म्यचिरादिव ।	KK-01-07-141-075a
द्रुपदेनैवमुक्तोऽहं मन्युनाऽभिपरिप्लुतः ॥	KK-01-07-141-075c
अभ्यागच्छं कुरून्भीष्म शिष्यैरर्थी गुणान्वितैः ।	KK-01-07-141-076a
ततोऽहं भवतः कामं संवर्धयितुमागतः ॥	KK-01-07-141-076c
इदं नागपुरं रम्यं ब्रूहि किं करवाणि ते ।	KK-01-07-141-077a
वैशम्पायन उवाच	KK-01-07-141-077
एवमुक्तस्तदा भीष्मो भारद्वाजमभाषत ॥	KK-01-07-141-077c
भीष्म उवाच	KK-01-07-141-078
अपज्यं क्रियतां चापं साध्वस्त्रं प्रतिपादय ।	KK-01-07-141-078a
भुङ्क्ष भोगान्भृशं प्रीतः पूज्यमानः कुरुक्षये ॥	KK-01-07-141-078c
कुरूणामस्ति यद्वित्तं राज्यं चेदं सराष्ट्रकम् ।	KK-01-07-141-079a
त्वमेव परमो राजा सर्वे वाक्यकरास्तव ॥	KK-01-07-141-079c
यच्च ते प्रार्थितं ब्रह्मन्कृतं तदिति चिन्त्यताम् ।	KK-01-07-141-080a
दिष्ट्या प्राप्तोऽसि विप्रर्षे महान्मेऽनुग्रहः कृतः ॥	KK-01-07-141-080c
	
	
	
	
	
अध्यायः 142	
	
	
`वैशम्पायन उवाच 	KK-01-07-142-001
प्रतिजग्राह तं भीष्मो गुरुं पाण्डुसुतैः सह ।	KK-01-07-142-001a
पौत्रानादाय तान्सर्वान्वसूनि विविधानि च ॥	KK-01-07-142-001c
शिष्या इति ददौ राजन्द्रोणाय विधिपूर्वकम् ।	KK-01-07-142-002a
तदा द्रोणोऽब्रवीद्वाक्यं भीष्मं बुद्धिमतां वरम् ॥	KK-01-07-142-002c
कृपस्तिष्ठति चाचार्यः शस्त्रज्ञः प्राज्ञसम्मतः ।	KK-01-07-142-003a
मयि तिष्ठति चेद्विप्रो वैमनस्यं गमिष्यति ॥	KK-01-07-142-003c
युष्मान्किञ्चिच्च याचित्वा धनं सङ्गृह्य हर्षितः ।	KK-01-07-142-004a
स्वमाश्रमपदं राजन्गमिष्यामि यथागतम् ॥	KK-01-07-142-004c
एवमुक्ते तु विप्रेन्द्रं भीष्मः प्रहरतां वरः ।	KK-01-07-142-005a
अब्रवीद्द्रोणमाचार्यमुख्यं शस्त्रविदां वरम् ॥	KK-01-07-142-005c
कृपस्तिष्ठतु पूज्यश्च भर्तव्यश्च मया सदा ।	KK-01-07-142-006a
त्वं गुरुर्भव पौत्राणामाचार्यस्त्वं मतो मम ।	KK-01-07-142-006c
प्रतिगृह्णीष्व पुत्रांस्त्वमस्त्रज्ञान्कुरु वै सदा ॥'	KK-01-07-142-006e
वैशम्पायन उवाच	KK-01-07-142-007
ततः सम्पूजितो द्रोणो भीष्मेण द्विपदां वरः ।	KK-01-07-142-007a
विशश्राम महातेजाः पूजितः कुरुवेश्मनि ॥	KK-01-07-142-007c
विश्रान्तेऽथ गुरौ तस्मिन्पौत्रानादाय कौरवान् ।	KK-01-07-142-008a
शिष्यत्वेन ददौ भीष्मो वसूनि विविधानि च ॥	KK-01-07-142-008c
गृहं च सुपरिच्छन्नं धनधान्यसमाकुलम् ।	KK-01-07-142-009a
भारद्वाजाय सुप्रीतः प्रत्यपादयत प्रभुः ॥	KK-01-07-142-009c
स ताञ्शिष्यान्महेष्वासः प्रतिजग्राह कौरवान् ।	KK-01-07-142-010a
पाण्डवान्धार्तराष्ट्रांश्च द्रोणो मुदितमानसः ॥	KK-01-07-142-010c
प्रतिगृह्य च तान्सर्वान्द्रोणो वचनमब्रवीत् ।	KK-01-07-142-011a
रहस्येकः प्रतीतात्मा कृतोपसदनांस्तथा ॥	KK-01-07-142-011c
द्रोण उवाच	KK-01-07-142-012
कार्यं मे काङ्क्षितं किञ्चिद्धृदि सम्परिवर्तते ।	KK-01-07-142-012a
कृतास्त्रैस्तत्प्रदेयं मे तदेतद्वदतानघाः ॥	KK-01-07-142-012c
वैशम्पायन उवाच	KK-01-07-142-013
तच्छ्रुत्वा कौरवेयास्ते तूष्णीमासन्विशाम्पते ।	KK-01-07-142-013a
अर्जुनस्तु ततः सर्वं प्रतिजज्ञे परन्तप ॥	KK-01-07-142-013c
ततोऽर्जुनं तदा मूर्ध्नि समाघ्राय पुनः पुनः ।	KK-01-07-142-014a
प्रीतिपूर्वं परिष्वज्य प्ररुरोद मुदा तदा ॥	KK-01-07-142-014c
`अश्वत्थामानमाहूय द्रोणो वचनमब्रवीत् ।	KK-01-07-142-015a
सखायं विद्धि ते पार्थं मया दत्तः प्रगृह्यताम् ॥	KK-01-07-142-015c
साधुसाध्विति तं पार्थः परिष्वज्येदमब्रवीत् ।	KK-01-07-142-016a
अद्यप्रभृति विप्रेन्द्र परवानस्मि धर्मतः ॥	KK-01-07-142-016c
शिष्योऽहं त्वत्प्रसादेन जीवामि द्विजसत्तम ।	KK-01-07-142-017a
इत्युक्त्वा तु तदा पार्थः पादौ जग्राह पाण्डवः' ॥	KK-01-07-142-017c
ततो द्रोणः पाण्डुपुत्रानस्त्राणि विविधानि च ।	KK-01-07-142-018a
ग्राहयामास दिव्यानि मानुषाणि च वीर्यवान् ॥	KK-01-07-142-018c
राजपुत्रास्तथा चान्ये समेत्य भरतर्षभ ।	KK-01-07-142-019a
अभिजग्मुस्ततो द्रोणमस्त्रार्थे द्विजसत्तमम् ॥	KK-01-07-142-019c
वृष्णयश्चान्धकाश्चैव नानादेश्याश्च पार्थिवाः ।	KK-01-07-142-020a
सूतपुत्रश्च राधेयो गुरुं द्रोणमियात्तदा ॥	KK-01-07-142-020c
स्पर्धमानस्तु पार्थेन सूतपुत्रोऽत्यमर्षणः ।	KK-01-07-142-021a
दुर्योधनं समाश्रित्य सोऽवमन्यत पाण्डवान् ॥	KK-01-07-142-021c
अभ्ययात्स ततो द्रोणं धनुर्वेदचिकीर्षया ।	KK-01-07-142-022a
शिक्षाभुजबलोद्योगैस्तेषु सर्वेषु पाण्डवः ॥	KK-01-07-142-022c
अस्त्रविद्यानुरागाच्च विशिष्टोऽभवदर्जुनः ।	KK-01-07-142-023a
तुल्येष्वस्त्रप्रयोगेषु लाघवे सौष्टवेषु च ॥	KK-01-07-142-023c
सर्वेषामेव शिष्याणां बभूवाभ्यधिकोऽर्जुनः ।	KK-01-07-142-024a
ऐन्द्रिमप्रतिमं द्रोण उपदेशेष्वमन्यत ॥	KK-01-07-142-024c
एवं सर्वकुमाराणामिष्वस्त्रं प्रत्यपादयत् ।	KK-01-07-142-025a
कमण्डलुं च सर्वेषां प्रायच्छच्चिरकारणात् ॥	KK-01-07-142-025c
पुत्राय च ददौ कुम्भमविलम्बनकारणात् ।	KK-01-07-142-026a
यावत्ते नोपगच्छन्ति तावदस्मै परां क्रियाम् ॥	KK-01-07-142-026c
द्रोण आचष्ट पुत्राय कर्म तज्जिष्णुरौहत ।	KK-01-07-142-027a
ततः स वारुणास्त्रेण पूरयित्वा कमण्डलुम् ॥	KK-01-07-142-027c
सममाचार्यपुत्रेण गुरुमभ्येति फाल्गुनः ।	KK-01-07-142-028a
आचार्यपुत्रात्तस्मात्तु विशेषोपचयेऽपृथक् ॥	KK-01-07-142-028c
न व्यहीयत मेधावी पार्थोऽप्यस्त्रविदां वरः ।	KK-01-07-142-029a
अर्जुनः परमं यत्नमातिष्ठद्गुरुपूजने ॥	KK-01-07-142-029c
अस्त्रे च परमं योगं प्रियो द्रोणस्य चाभवत् ।	KK-01-07-142-030a
तं दृष्ट्वा नित्यमुद्युक्तमिष्वस्त्रं प्रति फाल्गुनम् ॥	KK-01-07-142-030c
आहूय वचनं द्रोणो रहः सूदमभाषत ।	KK-01-07-142-031a
अन्धकारेऽर्जुनायान्नं न देयं ते कदाचन ।	KK-01-07-142-031c
न चाख्येयमिदं चापि मद्वाक्यं विजये त्वया ॥	KK-01-07-142-031e
ततः कदाचिद्भुञ्जाने प्रववौ वायुरर्जुने ।	KK-01-07-142-032a
तेन तत्र प्रदीपः स दीप्यमानो विलोपितः ॥	KK-01-07-142-032c
भुक्त एव तु कौन्तेयो नास्यादन्यत्र वर्तते ।	KK-01-07-142-033a
हस्तस्तेजस्विनस्तस्य अनुग्रहणकारणात् ॥	KK-01-07-142-033c
तदभ्यासकृतं मत्वा रात्रावपि स पाण्डवः ।	KK-01-07-142-034a
योग्यां चक्रे महाबाहुर्धनुषा पाण्डुनन्दनः ॥	KK-01-07-142-034c
तस्य ज्यातलनिर्घोषं द्रोणः शुश्राव भारत ।	KK-01-07-142-035a
उपेत्य चैनमुत्थाय परिष्वज्येदमब्रवीत् ॥	KK-01-07-142-035c
द्रोण उवाच	KK-01-07-142-036
प्रयतिष्ये तथा कर्तुं यथा नान्यो धनुर्धरः ।	KK-01-07-142-036a
त्वत्समो भविता लोके सत्यमेतद्ब्रवीमि ते ॥	KK-01-07-142-036c
वैशम्पायन उवाच	KK-01-07-142-037
ततो द्रोणोऽर्जुनं भूयो हयेषु च गजेषु च ।	KK-01-07-142-037a
रथेषु भूमावपि च रणशिक्षामशिक्षयत् ॥	KK-01-07-142-037c
गदायुद्धेऽसिचर्यायां तोमरप्रासशक्तिषु ।	KK-01-07-142-038a
द्रोणः सङ्कीर्णयुद्धे च शिक्षयामास कौरवान् ॥	KK-01-07-142-038c
तस्य तत्कौशलं श्रुत्वा धनुर्वेदजिघृक्षवः ।	KK-01-07-142-039a
राजानो राजपुत्राश्च समाजग्मुः सहस्रशः ॥	KK-01-07-142-039c
`तान्सर्वाञ्शिक्षयामास द्रोणः शस्त्रभृतां वरः ।'	KK-01-07-142-040a
ततो निषादराजस्य हिरण्यधनुषः सुतः ।	KK-01-07-142-040c
एकलव्यो महाराज द्रोणमभ्याजगाम ह ॥	KK-01-07-142-040e
न स तं प्रतिजग्राह नैषादिरिति चिन्तयन् ।	KK-01-07-142-041a
शिष्यं धनुषि धर्मज्ञस्तेषामेवान्ववेक्षया ॥	KK-01-07-142-041c
`द्रोण उवाच	KK-01-07-142-042
शिष्योऽसि मम नैषादे प्रयोगे बलत्तरः ।	KK-01-07-142-042a
निवर्तस्व गृहानेव अनुज्ञातोऽसि नित्यशः ॥	KK-01-07-142-042c
वैशम्पायन उवाच'	KK-01-07-142-043
स तु द्रोणस्य शिरसा पादौ गृह्य परन्तपः ।	KK-01-07-142-043a
अरण्यमनुसम्प्राप्य कृत्वा द्रोणं महीमयम् ॥	KK-01-07-142-043c
तस्मिन्नाचार्यवृत्तिं च परमामास्थितस्तदा ।	KK-01-07-142-044a
इष्वस्त्रे योगमातस्थे परं नियममास्थितः ॥	KK-01-07-142-044c
परया श्रद्धयोपेतो योगेन परमेण च ।	KK-01-07-142-045a
विमोक्षादानसन्धाने लघुत्वं परमाप सः ॥	KK-01-07-142-045c
`लाघवं चास्त्रयोगं च नचिरात्प्रत्यपद्यत ।	KK-01-07-142-046a
'अथ द्रोणाभ्यनुज्ञाताः कदाचित्कुरुपाण्डवाः ।	KK-01-07-142-046c
रथैर्विनिर्ययुः सर्वे मृगयामरिमर्दनाः ॥	KK-01-07-142-046e
तत्रोपकरणं गृह्य नरः कश्चिद्यदृच्छया ।	KK-01-07-142-047a
राजन्ननुजगामैकः श्वानमादाय पाण्डवान् ॥	KK-01-07-142-047c
तेषां विचरतां तत्र तत्तत्कर्मचिकीर्षया ।	KK-01-07-142-048a
श्वा चरन्स पथा क्रीडन्नैषादिं प्रति जग्मिवान् ॥	KK-01-07-142-048c
स कृष्णमलदिग्धाङ्गं कृष्णाजिनजटाधरम् ।	KK-01-07-142-049a
नैषादिं श्वा समालक्ष्य भषंस्तस्थौ तदन्तिके ॥	KK-01-07-142-049c
तदा तस्याथ भषतः शुनः सप्त शरान्मुखे ।	KK-01-07-142-050a
लाघवं दर्शन्नस्त्रे मुमोच युगपद्यथा ॥	KK-01-07-142-050c
स तु श्वा शरपूर्णास्यः पाण्डवानाजगाम ह ।	KK-01-07-142-051a
तं दृष्ट्वा पाण्डवा वीराः परं विस्मयमागताः ॥	KK-01-07-142-051c
लाघवं शब्धवेधित्वं दृष्ट्वा तत्परमं तदा ।	KK-01-07-142-052a
प्रेक्ष्य तं व्रीडिताश्चासन्प्रशशंसुश्च सर्वशः ॥	KK-01-07-142-052c
तं ततोऽन्वेषमाणास्ते वने वननिवासिनम् ।	KK-01-07-142-053a
ददृशुः पाण्डवा राजन्नस्यन्तमनिशं शरान् ॥	KK-01-07-142-053c
न चैनमभ्यजानंस्ते तदा विकृतदर्शनम् ।	KK-01-07-142-054a
तथैनं परिपप्रच्छ्रुः को भवान्कस्य वेत्युत ॥	KK-01-07-142-054c
एकलव्य उवाच	KK-01-07-142-055
निषादाधिपतेर्वीरा हिरण्यधनुषः सुतम् ।	KK-01-07-142-055a
द्रोणशिष्यं च मां वित्त धुर्वेदकृतश्रमम् ॥	KK-01-07-142-055c
वैशम्पायन उवाच	KK-01-07-142-056
ते तमाज्ञाय तत्त्वेन पुनरागम्य पाण्डवाः ।	KK-01-07-142-056a
यथा वृत्तं वने सर्वं द्रोणायाचख्युरद्भुतम् ॥	KK-01-07-142-056c
कौन्तेयस्त्वर्जुनो राजन्नेकलव्यमनुस्मरन् ।	KK-01-07-142-057a
रहो द्रोणं समासाद्य प्रणयादिदमब्रवीत् ॥	KK-01-07-142-057c
नन्वहं परिरभ्यैकः प्रीतिपूर्वमिदं वचः ।	KK-01-07-142-058a
भवतोक्तो न मे शिष्यस्त्वद्विशिष्टो भविष्यति ॥	KK-01-07-142-058c
अथ कस्मान्मद्विशिष्टो लोकादपि च वीर्यवान् ।	KK-01-07-142-059a
अन्योऽस्ति भवतः शिष्यो निषादाधिपतेः सुतः ।	KK-01-07-142-059c
वैशम्पायन उवाच	KK-01-07-142-060
मुहूर्तमिव तं द्रोणश्चिन्तयित्वा विनिश्चयम् ।	KK-01-07-142-060a
सव्यसाचिनमादाय नैषादिं प्रति जग्मिवान् ॥	KK-01-07-142-060c
ददर्श मलदिग्धाङ्गं जटिलं चीरवाससम् ।	KK-01-07-142-061a
एकलव्यं धनुष्पाणिमस्यन्तमनिशं शरान् ॥	KK-01-07-142-061c
एकलव्यस्तु तं दृष्ट्वा द्रोणमायान्तमन्तिकात् ।	KK-01-07-142-062a
अभिगम्योपसङ्गृह्य जगाम शिरसा महीम् ॥	KK-01-07-142-062c
पूजयित्वा ततो द्रोणं विधिवत्स निषादजः ।	KK-01-07-142-063a
निवेद्य शिष्यमात्मानं तस्थौ प्राञ्जलिरग्रतः ॥	KK-01-07-142-063c
ततो द्रोणोऽब्रवीद्राजन्नेकलव्यमिदं वचः ।	KK-01-07-142-064a
यदि शिष्योऽसि मे वीर वेतनं दीयतां मम ॥	KK-01-07-142-064c
एकलव्यस्तु तच्छ्रुत्वा प्रीयमाणोऽब्रवीदिदम् ।	KK-01-07-142-065a
किं प्रयच्छामि भगवन्नाज्ञापयतु मां गुरुः ॥	KK-01-07-142-065c
न हि किञ्चिददेयं मे गुरवे ब्रह्मवित्तम ।	KK-01-07-142-066a
वैशम्पायन उवाच	KK-01-07-142-066
तमब्रवीत्त्वयाङ्गुष्ठो दक्षिणो दीयतामिति ॥	KK-01-07-142-066c
एकलव्यस्तु तच्छ्रुत्वा वचो द्रोणस्य दारुणम् ।	KK-01-07-142-067a
प्रतिज्ञामात्मनो रक्षन्सत्ये च नियतः सदा ॥	KK-01-07-142-067c
तथैव हृष्टवदनस्तथैवादीनमानसः ।	KK-01-07-142-068a
छित्त्वाऽविचार्य तं प्रादाद्द्रोणायाङ्गुष्ठमात्मनः ॥	KK-01-07-142-068c
ततः शरं तु नैषादिरङ्गुलीभिर्व्यकर्षत ।	KK-01-07-142-069a
न तथा च स शीघ्रोऽभूद्यथा पूर्वं नराधिप ॥	KK-01-07-142-069c
ततोऽर्जुनः प्रीतमना बभूव विगतज्वरः ।	KK-01-07-142-070a
द्रोणश्च सत्यवागासीन्नान्योऽभिभविताऽर्जुनं ॥	KK-01-07-142-070c
द्रोणस्य तु तदा शिष्यौ गदायोग्यौ बभूवतुः ।	KK-01-07-142-071a
दुर्योधनश्च भीमश्च सदा संरब्धणानसौ ॥	KK-01-07-142-071c
अश्वत्थामा रहस्येषु सर्वेष्वभ्यधिकोऽभवत् ।	KK-01-07-142-072a
तथाऽतिपुरुषानन्यान्त्सारुकौ यमजावुभौ ॥	KK-01-07-142-072c
युधिष्ठिरो रथश्रेष्ठः सर्वत्र तु धनञ्जयः ।	KK-01-07-142-073a
प्रथितः सागरान्तायां रथयूथपयूथपः ॥	KK-01-07-142-073c
बुद्धियोगबलोत्साहः सर्वास्त्रेषु च निष्ठितः ।	KK-01-07-142-074a
अस्त्रे गुर्वनुरागे च विशिष्टोऽभवदर्जुनः ॥	KK-01-07-142-074c
तुल्येष्वस्त्रोपदेशेषु सौष्ठवेन च वीर्यवान् ।	KK-01-07-142-075a
एकः सर्वकुमाराणां बभूवातिरथोऽर्जुनः ॥	KK-01-07-142-075c
प्राणाधिकं भीमसेनं कृतविद्यं धनञ्जयम् ।	KK-01-07-142-076a
धार्तराष्ट्रा दुरात्मानो नामृष्यन्त परस्परम् ॥	KK-01-07-142-076c
तांस्तु सर्वान्समानीय सर्वविद्यास्त्रशिक्षितान् ।	KK-01-07-142-077a
द्रोणः प्रहरणज्ञाने जिज्ञासुः पुरुषर्षभः ॥	KK-01-07-142-077c
कृत्रिमं भासमारोप्य वृक्षाग्रे शिल्पिभिः कृतम् ।	KK-01-07-142-078a
अविज्ञातं कुमाराणां लक्ष्यभूतमुपादिशत् ॥	KK-01-07-142-078c
द्रोण उवाच	KK-01-07-142-079
शीघ्रं भवन्तः सर्वेऽपि धनूंष्यादाय सर्वशः ।	KK-01-07-142-079a
भासमेतं समुद्दिश्य तिष्ठध्वं सन्धितेषतवः ॥	KK-01-07-142-079c
मद्वाक्यसमकालं तु शिरोऽस्य विनिपात्यताम् ।	KK-01-07-142-080a
एकैकशो नियोक्ष्यामि तथा कुरुत पुत्रकाः ॥	KK-01-07-142-080c
वैशम्पायन उवाच	KK-01-07-142-081
ततो युधिष्ठिरं पूर्वमुवाचाङ्गिरसां वरः ।	KK-01-07-142-081a
सन्धत्स्व बाणं दुर्धर्ष मद्वाक्यान्ते विमुञ्च तम् ॥	KK-01-07-142-081c
ततो युधिष्ठिरः पूर्वं धनुर्गृह्य परन्तपः ।	KK-01-07-142-082a
तस्थौ भासं समुद्दिश्य गुरुवाक्यप्रचोदितः ॥	KK-01-07-142-082c
ततो विततधन्वानं द्रोणस्तं कुरुनन्दनम् ।	KK-01-07-142-083a
स मुहूर्तादुवाचेदं वचनं भरतर्षभ ॥	KK-01-07-142-083c
पश्यसि त्वं द्रुमाग्रस्थं भासं नरवरात्मज ।	KK-01-07-142-084a
पश्यामीत्येवमाचार्यं प्रत्युवाच युधिष्ठिरः ॥	KK-01-07-142-084c
स मुहूर्तादिव पुनर्द्रोणस्तं प्रत्यभाषत ।	KK-01-07-142-085a
अथ वृक्षमिमं मां वा भ्रातॄन्वाऽपि प्रपश्यसि ॥	KK-01-07-142-085c
तमुवाच स कौन्तेयः पश्याम्येनं वनस्पतिम् ।	KK-01-07-142-086a
भवन्तं च तथा भ्रातॄन्भासं चेति पुनःपुनः ॥	KK-01-07-142-086c
तमुवाचापसर्पेति द्रोणोऽप्रीतमना इव ।	KK-01-07-142-087a
नैतच्छक्यं त्वया वेद्धुं लक्ष्यमित्येव कुत्सयन् ॥	KK-01-07-142-087c
ततो दुर्योधनादींस्तान्धार्तराष्ट्रान्महायशाः ।	KK-01-07-142-088a
तेनैव क्रमयोगेन जिज्ञासुः पर्यपृच्छत ॥	KK-01-07-142-088c
अन्यांश्च शिष्यान्भीमादीन्राज्ञश्चैवान्यदेशजान् ।	KK-01-07-142-089a
यदा च सर्वे तत्सर्वं पश्याम इति कुत्सिताः ॥ ॥	KK-01-07-142-089c
	
	
	
	
	
	
अध्यायः 143	
	
	
वैशम्पायन उवाच ।	KK-01-07-143-001
ततो धनञ्जयं द्रोणः स्मयमानोऽभ्यभाषत ।	KK-01-07-143-001a
त्वयेदानीं प्रहर्तव्यमेतल्लक्ष्यं विलोक्यताम् ॥	KK-01-07-143-001c
मद्वाक्यसमकालं ते मोक्तव्योऽत्र भवेच्छरः ।	KK-01-07-143-002a
वितत्य कार्मुकं पुत्र तिष्ठ तावन्मुहूर्तकम् ॥	KK-01-07-143-002c
एवमुक्तः सव्यसाची मण्डलीकृतकार्मुकः ।	KK-01-07-143-003a
तस्थौ भासं समुद्दिश्य गुरुवाक्यप्रचोदितः ॥	KK-01-07-143-003c
मुहूर्तादिव तं द्रोणस्तथैव समभाषत ।	KK-01-07-143-004a
पश्यस्येनं स्थितं भासं द्रुमं मामपि चार्जुन ॥	KK-01-07-143-004c
पश्याम्येकं भासमिति द्रोणं पार्थोऽभ्यभाषत ।	KK-01-07-143-005a
न तु वृक्षं भवन्तं वा पश्यामीति च भारत ॥	KK-01-07-143-005c
ततः प्रीतमना द्रोणो मुहूर्तादिव तं पुनः ।	KK-01-07-143-006a
प्रत्यभाषत दुर्धर्षः पाण्डवानां महारथम् ॥	KK-01-07-143-006c
भासं पश्यसि यद्येनं तथा ब्रूहि पुनर्वचः ।	KK-01-07-143-007a
शिरः पश्यामि भासस्य न गात्रमिति सोऽब्रवीत् ॥	KK-01-07-143-007c
अर्जुनेनैवमुक्तस्तु द्रोणो हृष्टतनूरुहः ।	KK-01-07-143-008a
मुञ्चस्वेत्यब्रवीत्पार्थं स मुमोचाविचारयन् ॥	KK-01-07-143-008c
ततस्तस्य नगस्थस्य क्षुरेण निशितेन च ।	KK-01-07-143-009a
शिर उत्कृत्य तरसा पातयामास पाण्डवः ॥	KK-01-07-143-009c
तस्मिन्कर्मणि संसिद्धे पर्यष्वजत पाण्डवम् ।	KK-01-07-143-010a
मेने च द्रुपदं सङ्ख्ये सानुबन्धं पराजितम् ॥	KK-01-07-143-010c
कस्य चित्त्वथ कालस्य सशिष्योऽङ्गिरसां वरः ।	KK-01-07-143-011a
जगाम गङ्गामभितो मज्जितुं भरतर्षभ ॥	KK-01-07-143-011c
अवगाढमथो द्रोणं सलिले सलिलेचरः ।	KK-01-07-143-012a
ग्राहो जग्राह बलवाञ्जङ्घान्ते कालचोदितः ॥	KK-01-07-143-012c
स समर्थोऽपि मोक्षाय शिष्यान्सर्वानचोदयत् ।	KK-01-07-143-013a
ग्राहं हत्वा तु मोक्ष्यध्वं मामिति त्वरयन्निव ॥	KK-01-07-143-013c
तद्वाक्यसमकालं तु बीभत्सुर्निशितैः शरैः ।	KK-01-07-143-014a
अवार्यैः पञ्चभिर्ग्राहं मग्नमम्भस्यताडयत् ॥	KK-01-07-143-014c
इतरे त्वथ सम्मूढास्तत्रपत्र प्रपेदिरे ।	KK-01-07-143-015a
तं तु दृष्ट्वा क्रियोपेतं द्रोणोऽमन्यत पाण्डवम् ॥	KK-01-07-143-015c
विशिष्टं सर्वशिष्येभ्यः प्रीतिमांश्चाभवत्तदा ।	KK-01-07-143-016a
स पार्थबाणैर्बहुधा खण्डशः परिकल्पितः ॥	KK-01-07-143-016c
ग्राहः पञ्चत्वमापेदे जङ्घां त्यक्त्वा महात्मनः ।	KK-01-07-143-017a
`सर्वक्रियाभ्यनुज्ञानात्तथा शिष्यान्समानयत् ॥	KK-01-07-143-017c
दुर्योधनं चित्रसेनं दुःशासनविविंशती ।	KK-01-07-143-018a
अर्जुनं च समानीय ह्यश्वत्थामानमेव च ॥	KK-01-07-143-018c
शिशुकं मृण्मयं कृत्वा द्रोणो गङ्गाजले ततः ।	KK-01-07-143-019a
शिष्याणां पश्यतां चैव क्षिपति स्म महाभुजः ॥	KK-01-07-143-019c
चक्षुषी वाससा चैव बद्ध्वा प्रादाच्छरासनम् ।	KK-01-07-143-020a
शिशुकं विद्ध्यतेमं वै जलस्थं बद्धचक्षुषः ॥	KK-01-07-143-020c
तत्क्षणेनैव बीभत्सुरावापैर्दशभिर्वशी ।	KK-01-07-143-021a
पञ्चकैरनुविव्याध मग्नं शिशुकमम्भसि ॥	KK-01-07-143-021c
ताः स दृष्ट्वा क्रियाः सर्वा द्रोणोऽमन्यत पाण्डवम् ।	KK-01-07-143-022a
विशिष्टं सर्वशिष्येभ्यः प्रीतिमांश्चाभवत्तदा ।'	KK-01-07-143-022c
तथाब्रवीन्महात्मानं भारद्वाजो महारथम् ॥	KK-01-07-143-022e
गृहाणेदं महाबाहो विशिष्टमतिदुर्धरम् ।	KK-01-07-143-023a
अस्त्रं ब्रह्मशिरो नाम सप्रयोगनिवर्तनम् ॥	KK-01-07-143-023c
न च ते मानुषेष्वेतत्प्रयोक्तव्यं कथञ्चन ।	KK-01-07-143-024a
जगद्विनिर्दहेदेतदल्पतेजसि पातितम् ॥	KK-01-07-143-024c
असामान्यमिदं तात लोकेष्वस्त्रं निगद्यते ।	KK-01-07-143-025a
तद्धारयेथाः प्रयतः शृणु चेदं वचो मम ॥	KK-01-07-143-025c
बाधेतामानुषः शत्रुर्यदि त्वां वीर कश्चन ।	KK-01-07-143-026a
तद्वधाय प्रयुञ्जीथास्तदस्त्रमिदमाहवे ॥	KK-01-07-143-026c
तथेति सम्प्रतिश्रुत्य बीभत्सुः स कृताञ्जलिः ।	KK-01-07-143-027a
जग्राह परमास्त्रं तदाह चैनं पुनर्गुरुः ।	KK-01-07-143-027c
भविता त्वत्समो नान्यः पुमाँल्लोके धनुर्धरः ॥ ॥	KK-01-07-143-027e
	
	
	
	
	
	
	
अध्यायः 144	
	
	
वैशम्पायन उवाच ।	KK-01-07-144-001
कृतास्त्रान्धार्तराष्ट्रांश्च पाण्डुपुत्रांश्च भारत ।	KK-01-07-144-001
दृष्ट्वा द्रोणोऽब्रवीद्राजन्धृतराष्ट्रं जनेश्वरम् ॥	KK-01-07-144-001
कृपस्य सोमदत्तस्य वाह्लीकस्य च धीमतः ।	KK-01-07-144-002
गाङ्गेयस्य च सान्निध्ये व्यासस्य विदुरस्य च ॥	KK-01-07-144-002
राजन्सम्प्राप्तविद्यास्ते कुमाराः कुरुसत्तम ।	KK-01-07-144-003
ते दर्शयेयुः स्वां शिक्षां राजन्ननुमते तव ॥	KK-01-07-144-003
ततोऽब्रवीन्महाराजः प्रहृष्टेनान्तरात्मना ।	KK-01-07-144-004
धृतराष्ट्र उवाच ।	KK-01-07-144-004
भारद्वाज महत्कर्म कृतं ते द्विजसत्तम ॥	KK-01-07-144-004
यदानुमन्यसे कालं यस्मिन्देशे यथायथा ।	KK-01-07-144-005
तथातथा विधानाय स्वयमाज्ञापयस्व माम् ॥	KK-01-07-144-005
स्पृहयाम्यद्य निर्वेदान्पुरुषाणां सचक्षुषाम् ।	KK-01-07-144-006
अस्त्रहेतोः पराक्रान्तान्ये मे द्रक्ष्यन्ति पुत्रकान् ॥	KK-01-07-144-006
क्षत्तर्यद्गुरुराचार्यो ब्रवीति कुरु तत्तथा ।	KK-01-07-144-007
न हीदृशं प्रियं मन्ये भविता धर्मवत्सल ॥	KK-01-07-144-007
ततो राजानमामन्त्र्य विदुरानुमतोपि हि ।	KK-01-07-144-008
भारद्वाजो महाप्राज्ञो मापयामास मेदिनीम् ॥	KK-01-07-144-008
समामवृक्षां निर्गुल्मामुदक्प्रवणसंस्थिताम् ।	KK-01-07-144-009
तस्यां भूमौ बलिं चक्रे तिथौ नक्षत्रपूजिते ॥	KK-01-07-144-009
अवघुष्टं पुरं चापि तदर्थं भरतर्षभ ।	KK-01-07-144-010
रङ्गभूमौ सुविपुलं शास्त्रदृष्टं यथाविधि ॥	KK-01-07-144-010
प्रेक्षागारं सुविहितं चक्रस्ते तस्य शिल्पिनः ।	KK-01-07-144-011
रक्षां सर्वायुधोपेतां स्त्रीणां चैव नरर्षभ ॥	KK-01-07-144-011
मञ्चांश्च कारयामासुर्यत्र जानपदा जनाः ।	KK-01-07-144-012
विपुलानुच्छ्रयोपेताञ्शिबिकाश्च महाधनाः ॥	KK-01-07-144-012
तस्मिंस्ततोऽहनि प्राप्ते राजा ससचिवस्तदा ।	KK-01-07-144-013
`सान्तःपुरः सहामात्यो व्यासस्यानुमते तदा ।'	KK-01-07-144-013
भीष्मं प्रमुखतः कृत्वा कृपं चाचार्यसत्तमम् ॥	KK-01-07-144-013
`बाह्लीकं सोमदत्तं च भूरिश्रवसमेव च ।	KK-01-07-144-014
कुरूनन्यांश्च सचिवानादाय नगराद्बहिः ॥	KK-01-07-144-014
रङ्गभूमिं समासाद्य ब्राह्मणैः सहितो नृपः ॥'	KK-01-07-144-015
मुक्ताजालपरिक्षिप्तं वैदूर्यमणिशोभितम् ।	KK-01-07-144-016
शातकुम्भमयं दिव्यं प्रेक्षागारमुपागमत् ॥	KK-01-07-144-016
गान्धारी च महाभागा कुन्ती च जयतां वर ।	KK-01-07-144-017
स्त्रियश्च राज्ञः सर्वास्ताः सप्रेष्याः सपरिच्छदाः ॥	KK-01-07-144-017
हर्षादारुरुहुर्मञ्चान्मेरुं देवस्त्रियो यथा ।	KK-01-07-144-018
ब्राह्मणक्षत्रियाद्यं च चातुर्वर्ण्यं पुराद्द्रुतम् ॥	KK-01-07-144-018
दर्शनेप्सुः समभ्यागात्कुमाराणां कृतास्त्रताम् ।	KK-01-07-144-019
क्षणेनैकस्थतां तत्र दर्शनेप्सुर्जगाम ह ॥	KK-01-07-144-019
प्रवादितैश्च वादित्रैर्जनकौतूहलेन च ।	KK-01-07-144-020
महार्णव इव क्षुब्धः समाजः सोऽभवत्तदा ॥	KK-01-07-144-020
ततः शुक्लाम्बरधरः शुक्लयज्ञोपवीतवान् ।	KK-01-07-144-021
शुक्लकेशः सितश्मश्रुः शुक्लाल्यानुलेपनः ॥	KK-01-07-144-021
रङ्गमध्यं तदाचार्यः सपुत्रः प्रविवेश ह ।	KK-01-07-144-022
नभो जलधरैर्हीनं साङ्गारक इवांशुमान् ॥	KK-01-07-144-022
व्यासस्यानुमते चक्रे बलिं बलवतां वरः ।	KK-01-07-144-023
ब्राह्मणांस्तु सुमन्त्रज्ञान्कारयामास मङ्गलम् ॥	KK-01-07-144-023
`सुवर्णमणिरत्नानि वस्त्राणि विविधानि च ।	KK-01-07-144-024
प्रददौ दक्षिणां राजा द्रोणाय च कृपाय च ॥'	KK-01-07-144-024
सुखपुण्याहघोषस्य पुण्यस्य समनन्तरम् ।	KK-01-07-144-025
विविशुर्विविधं गृह्य शस्त्रोपकरणं नराः ॥	KK-01-07-144-025
ततो बद्धाङ्गुलित्राणा बद्धकक्ष्या महारथाः ।	KK-01-07-144-026
बद्धतूणाः सधनुषो विविशुर्भरतर्षभाः ॥	KK-01-07-144-026
`रङ्गमध्ये स्थितं द्रोणमभिवाद्य नरर्षभाः ।	KK-01-07-144-027
चक्रुः पूजां यथान्यायं द्रोणस्य च कृपस्य च ॥	KK-01-07-144-027
आशीर्भिश्च प्रयुक्ताभिः सर्वे संहृष्टमानसाः ।	KK-01-07-144-028
अभिवाद्य पुनः शस्त्रान्बलिपुष्पैः समर्चितान् ॥	KK-01-07-144-028
रक्तचन्दनसम्मिश्रैः स्वयमर्चन्ति कौरवाः ।	KK-01-07-144-029
रक्तचन्दनदिग्धाश्च रक्तमाल्यानुधारिणः ॥	KK-01-07-144-029
सर्वे रक्तपताकाश्च सर्वे रक्तान्तलोचनाः ।	KK-01-07-144-030
द्रोणेन समनुज्ञाता गृह्य शस्त्रं परन्तपाः ॥	KK-01-07-144-030
धनूंषि पूर्व सङ्गृह्य तप्तकाञ्चनभूषिताः ।	KK-01-07-144-031
सज्यानि विविधाकाराः शरैः सन्धाय कौरवाः ॥	KK-01-07-144-031
ज्याघोषं तलघोषं च कृत्वा भूतान्यमोहयन् ॥'	KK-01-07-144-032
अनुज्येष्ठं च ते तत्र युधिष्ठिरपुनरोगमाः ।	KK-01-07-144-033
चक्रुरस्त्रं महावीर्याः कुमाराः परमाद्भुतम् ॥	KK-01-07-144-033
`केषाञ्चित्तत्र माल्येषु शरा निपतिता नृप ।	KK-01-07-144-034
केषाञ्चित्पुष्पमुकुटे निपतन्ति स्म सायकाः ॥	KK-01-07-144-034
केचिल्लक्ष्याणि विविधैर्बाणैराहितलक्षणैः ।	KK-01-07-144-035
बिभिदुर्लाघवोत्सृष्टैर्गुरूणि च लघूनि च ॥'	KK-01-07-144-035
केचिच्छराक्षेपभयाच्छिरांस्यवननामिरे ।	KK-01-07-144-036
मनुजा धृष्टमपरे वीक्षाञ्चक्रुः सुविस्मिताः ॥	KK-01-07-144-036
ते स्म लक्ष्याणि बिभिदुर्बाणैर्नामाङ्कशोभितैः ।	KK-01-07-144-037
विविधैर्लाघवोत्सृष्टैरुह्यन्तो वाजिभिर्द्रुतम् ॥	KK-01-07-144-037
तत्कुमारबलं तत्र गृहीतशरकार्मुकम् ।	KK-01-07-144-038
गन्धर्वनगराकारं प्रेक्ष्य ते विस्मिताभवन् ॥	KK-01-07-144-038
सहसा चुक्रुशुश्चान्ये नराः शतसहस्रशः ।	KK-01-07-144-039
विस्मयोत्फुल्लनयनाः साधुसाध्विति भारत ॥	KK-01-07-144-039
कृत्वा धनुषि ते मार्गान्रथचर्यासु चासकृत् ।	KK-01-07-144-040
गजपृष्ठेऽश्वपृष्ठे च नियुद्धे च महाबलाः ॥	KK-01-07-144-040
गृहीतखड्गचर्माणस्ततो भूयः प्रहारिणः ।	KK-01-07-144-041
त्सरुमार्गान्यथोद्दिष्टांश्चेरुः सर्वासु भूमिषु ॥	KK-01-07-144-041
लाघवं सौष्ठवं शोभां स्थिरत्वं दृढमुष्टिताम् ।	KK-01-07-144-042
ददृशुस्तत्र सर्वेषां प्रयोगं खड्गचर्मणोः ॥	KK-01-07-144-042
अथ तौ नित्यसंहृष्टौ सुयोधनवृकोदरौ ।	KK-01-07-144-043
अवतीर्णौ गदाहस्तावेकशृङ्गाविवाचलौ ॥	KK-01-07-144-043
बद्धकक्ष्यौ महाबाहू पौरुषे पर्यवस्थितौ ।	KK-01-07-144-044
बृंहन्तौ वासिताहेतोः समदाविव कुञ्जरौ ॥	KK-01-07-144-044
तौ प्रदक्षिणसव्यानि मण्डलानि महाबलौ ।	KK-01-07-144-045
चेरतुर्मण्डलगतौ समदाविव कुञ्जरौ ॥	KK-01-07-144-045
विदुरो धृतराष्ट्राय गान्धार्याः पाण्डवारणिः ।	KK-01-07-144-046
न्यवेदयेतां तत्सर्वं कुमाराणां विचेष्टितम् ॥ ॥	KK-01-07-144-046
	
	
	
	
	
	
	
अध्यायः 145	
	
	
वैशम्पायन उवाच ।	KK-01-07-145-001
कुरुराजे हि रङ्गस्थे भीमे च बलिनां वरे ।	KK-01-07-145-001a
पक्षपातकृतस्नेहः स द्विधेवाभवज्जनः ॥	KK-01-07-145-001c
जय हे कुरुराजेति जय हे भीम इत्युत ।	KK-01-07-145-002a
पुरुषाणां सुविपुलाः प्रणादाः सहसोत्थिताः ॥	KK-01-07-145-002c
ततः क्षुब्धार्णवनिभं रङ्गमालोक्य बुद्धिमान् ।	KK-01-07-145-003a
भारद्वाजः प्रियं पुत्रमश्वत्थामानमब्रवीत् ॥	KK-01-07-145-003c
वारयैतौ महावीर्यौ कृतयोग्यावुभावपि ।	KK-01-07-145-004a
मा भूद्रङ्गप्रकोपोऽयं भीमदुर्योधनोद्भवः ॥	KK-01-07-145-004c
वैशम्पायन उवाच ।	KK-01-07-145-005
`तत उत्थाय वेगेन अश्वत्थामा न्यवारयत् ।	KK-01-07-145-005a
गुरोराज्ञा भीम इति गान्धारे गुरुशासनम् ।	KK-01-07-145-005c
अलं शिक्षाकृतं वेगमलं साहसमित्युत ॥'	KK-01-07-145-005e
ततस्तावुद्यतगतौ गुरुपुत्रेण वारितौ ।	KK-01-07-145-006a
युगान्तानिलसङ्क्षुब्धौ महावेलाविवार्णवौ ॥	KK-01-07-145-006c
ततो रङ्गाङ्गणगतो द्रोणो वचनमब्रवीत् ।	KK-01-07-145-007a
निवार्य वादित्रगणं महामेघनिभस्वनम् ॥	KK-01-07-145-007c
यो मे पुत्रात्प्रियतरः सर्वशस्त्रविशारदः ।	KK-01-07-145-008a
ऐन्द्रिरिन्द्रानुजसमः स पार्थो दृश्यतामिति ॥	KK-01-07-145-008c
आचार्यवचनेनाथ कृतस्वस्त्ययनो युवा ।	KK-01-07-145-009a
बद्धगोधाङ्गुलित्राणः पूर्णतूणः सकार्मुकः ॥	KK-01-07-145-009c
काञ्चनं कवचं बिभ्रत्प्रत्यदृश्यत फाल्गुनः ।	KK-01-07-145-010a
सार्कः सेन्द्रायुधतडित्ससन्ध्य इव तोयदः ॥	KK-01-07-145-010c
ततः सर्वस्य रङ्गस्य समुत्पिञ्जलकोऽभवत् ।	KK-01-07-145-011a
प्रावाद्यन्त च वाद्यानि सशङ्खानि समन्ततः ॥	KK-01-07-145-011c
प्रेक्षका ऊचुः ।	KK-01-07-145-012
एष कुन्तीसुतः श्रीमानेष मध्यमपाण्डवः ।	KK-01-07-145-012a
एष पुत्रो महेन्द्रस्य कुरूणामेष रक्षिता ॥	KK-01-07-145-012c
एषोऽस्त्रविदुषां श्रेष्ठ एष धर्मभृतां वरः ।	KK-01-07-145-013a
एष शीलवतां चापि शीलज्ञाननिधिः परः ॥	KK-01-07-145-013c
वैशम्पायन उवाच ।	KK-01-07-145-014
इत्येवं तुमुला वाचः शुश्रुवुः प्रेक्षकेरिताः ।	KK-01-07-145-014a
कुन्त्याः प्रस्रवसंयुक्तैरस्रैः क्लिन्नमुरोऽभवत् ॥	KK-01-07-145-014c
तेन शब्देन महता पूर्णश्रुतिरथाब्रवीत् ।	KK-01-07-145-015a
धृतराष्ट्रो नरश्रेष्ठो विदुरं हृष्टमानसः ॥	KK-01-07-145-015c
क्षत्तः क्षुब्धार्णवनिभः किमेष सुमहास्वनः ।	KK-01-07-145-016a
सहसैवोत्थितो रङ्गे भिन्दन्निव नभस्तलम् ॥	KK-01-07-145-016c
विदुर उवाच ।	KK-01-07-145-017
एष पार्थो महाराज फाल्गुनः पाण्डुनन्दनः ।	KK-01-07-145-017a
अवतीर्णः सकवचस्तत्रैव सुमिहास्वनः ॥	KK-01-07-145-017c
धृतराष्ट्र उवाच ।	KK-01-07-145-018
धन्योऽस्म्यनुगृहीतोऽस्मि रक्षितोऽस्मि महामते ।	KK-01-07-145-018a
पृथारणिसमुद्भूतैस्त्रिभिः पाण्डववह्निभिः ॥	KK-01-07-145-018c
वैशम्पायन उवाच ।	KK-01-07-145-019
तस्मिन्प्रमुदिते रङ्गे कथञ्चित्प्रत्युपस्थिते ।	KK-01-07-145-019a
दर्शयामास बीभत्सुराचार्यायास्त्रलाघवम् ॥	KK-01-07-145-019c
आग्नेयेनासृजद्वह्निं वारुणेनासृजत्पयः ।	KK-01-07-145-020a
वायव्येनासृजद्वह्निं पार्जन्येनासृजद्धनान् ॥	KK-01-07-145-020c
भौमेन प्रासृजद्भूमिं पार्वतेनासृजद्गिरीन् ।	KK-01-07-145-021a
अन्तर्धानेन चास्त्रेण पुनरन्तर्हितोऽभवत् ॥	KK-01-07-145-021c
क्षणात्प्रांशुः क्षणाद्ध्रस्वः क्षणाच्च रथधूर्गतः ।	KK-01-07-145-022a
क्षणेन रथमध्यस्थः क्षणेनावतरन्महीम् ॥	KK-01-07-145-022c
सुकुमारं च सूक्ष्मं च गुरु चापि गुरुप्रियः ।	KK-01-07-145-023a
सौष्ठवेनाभिसंयुक्तः सोऽविध्यद्विविधैः शरैः ॥	KK-01-07-145-023c
भ्रमतश्च वराहस्य लोहस्य प्रमुखे समम् ।	KK-01-07-145-024a
पञ्चबाणानसंसक्तान्सम्मुमोचैकबाणवत् ॥	KK-01-07-145-024c
गव्ये विषाणकोशे च चले रज्ज्ववलम्बिनि ।	KK-01-07-145-025a
निचखान महावीर्यः सायकानेकविंशतिम् ॥	KK-01-07-145-025c
इत्येवमादि सुमहत्खड्गे धनुषि चानघ ।	KK-01-07-145-026a
गदायां शस्त्रकुशलो मण्डलानि ह्यदर्शयत् ॥	KK-01-07-145-026c
ततः समाप्तभूयिष्ठे तस्मिन्कर्मणि भारत ।	KK-01-07-145-027a
मन्दीभूते समाजे च वादित्रस्य च निःस्वने ॥	KK-01-07-145-027c
द्वारदेशात्समुद्भूतो माहात्म्यबलसूचकः ।	KK-01-07-145-028a
वज्रनिष्पेषसदृशः शुश्रुवे भुजनिःस्वनः ॥	KK-01-07-145-028c
दीर्यन्ते किं नु गिरयः किंस्विद्भूमिर्विदीर्यते ।	KK-01-07-145-029a
किंस्विदापूर्यते व्योम जलधाराघनैर्घनैः ॥	KK-01-07-145-029c
रङ्गस्यैवं मतिरभूत्क्षणेन वसुधाधिप ।	KK-01-07-145-030a
द्वारं चाभिमुखाः सर्वे बभूवुः प्रेक्षकास्तदा ॥	KK-01-07-145-030c
पञ्चभिर्भ्रातृभिः पार्थैर्द्रोणः परिवृतो वभौ ।	KK-01-07-145-031a
पञ्चतारेण संयुक्तः सावित्रेणेव चन्द्रमाः ॥	KK-01-07-145-031c
अश्वत्थाम्ना च सहितं भ्रातॄणां शतमूर्जितम् ।	KK-01-07-145-032a
दुर्योधनममित्रघ्नमुत्थितं पर्यवारयत् ॥	KK-01-07-145-032c
स तैस्तदा भ्रातृभिरुद्यतायुधैर्गदाग्रपाणिः समवस्थितैर्वृतः ।	KK-01-07-145-033a
बभौ यथा दानवसङ्क्षये पुरा पुनन्दरो देवगणैः समावृतः ॥ ॥	KK-01-07-145-033c
	
	
	
	
	
	
अध्यायः 146	
	
	
वैशम्पायन उवाच ।	KK-01-07-146-001
`एतस्मिन्नेव काले तु तस्मिञ्जनसमागमे ।'	KK-01-07-146-001a
दत्तेऽवकाशे पुरुषैर्विस्मयोत्फुल्ललोचनः ।	KK-01-07-146-001c
विवेश रङ्गं विस्तीर्णं कर्णः परपुरञ्जयः ॥	KK-01-07-146-001e
सहजं कवचं बिभ्रत्कुण्डलोद्द्योतिताननः ।	KK-01-07-146-002a
स धनुर्बद्धनिस्त्रिंशः पादचारीव पर्वतः ॥	KK-01-07-146-002c
कन्यागर्भः पृथुयशाः पृथायाः पृथुलोचनः ।	KK-01-07-146-003a
तीक्ष्णांशोर्भास्करस्यांशः कर्णोऽरिगणसूदनः ॥	KK-01-07-146-003c
सिंहर्षभगजेन्द्राणां बलवीर्यपराक्रमः ।	KK-01-07-146-004a
दीप्तिकान्तिद्युतिगुणैः सूर्येन्दुज्वलनोपमः ॥	KK-01-07-146-004c
प्रांशुः कनकतालाभः सिंहसंहननो युवा ।	KK-01-07-146-005a
असङ्ख्येयगुणः श्रीमान्भास्करस्यात्मसम्भवः ॥	KK-01-07-146-005c
स निरीक्ष्य महाबाहुः सर्वतो रङ्गमण्डलम् ।	KK-01-07-146-006a
प्रणामं द्रोणकृपयोर्नात्यादृतमिवाकरोत् ॥	KK-01-07-146-006c
स समाजजनः सर्वो निश्चलः स्थिरलोचनः ।	KK-01-07-146-007a
कोऽयमित्यागतक्षोभः कौतूहलपरोऽभवत् ॥	KK-01-07-146-007c
सोऽब्रवीन्मेघगम्भीरस्वरेण वदतां वरः ।	KK-01-07-146-008a
भ्राता भ्रातरमज्ञातं सावित्रः पाकशासनिम् ॥	KK-01-07-146-008c
पार्थ यत्ते कृतं कर्म विशेषवदहं ततः ।	KK-01-07-146-009a
करिष्ये पश्यतां नॄणां माऽऽत्मना विस्मयं गमः ॥	KK-01-07-146-009c
असमाप्ते ततस्तस्य वचने वदतां वर ।	KK-01-07-146-010a
यन्त्रोत्क्षिप्त इवोत्तस्थौ क्षिप्रं वै सर्वतो जनः ॥	KK-01-07-146-010c
प्रीतिश्च मनुजव्याघ्र दुर्योधनमुपाविशत् ।	KK-01-07-146-011a
ह्रीश्च क्रोधश्च बीभत्सुं क्षणेनान्वाविवेश ह ॥	KK-01-07-146-011c
ततो द्रोणाभ्यनुज्ञातः कर्णः प्रियरणः सदा ।	KK-01-07-146-012a
यत्कृतं तत्र पार्थेन तच्चकार महाबलः ॥	KK-01-07-146-012c
अथ दुर्योधनस्तत्र भ्रातृभिः सह भारत ।	KK-01-07-146-013a
कर्णं परिष्वज्य मुदा ततो वचनमब्रवीत् ॥	KK-01-07-146-013c
स्वागतं ते महाबाहो दिष्ट्या प्राप्तोऽसि मानद ।	KK-01-07-146-014a
अहं च कुरुराज्यं च यथेष्टमुपभुज्यताम् ॥	KK-01-07-146-014c
कर्ण उवाच ।	KK-01-07-146-015
कृतं सर्वमहं मन्ये सखित्वं च त्वया वृणे ।	KK-01-07-146-015a
द्वन्द्वयुद्धं च पार्थेन कर्तुमिच्छाम्यहं प्रभो ॥	KK-01-07-146-015c
`वैशम्पायन उवाच ।	KK-01-07-146-016
एवमुक्तस्तु कर्णेन राजन्दुर्योधनस्तदा ।	KK-01-07-146-016a
कर्णं दीर्घाञ्चितभुजं परिष्वज्येदमब्रवीत् ॥'	KK-01-07-146-016c
भुङ्क्ष्व भोगान्मया सार्धं बन्धूनां प्रियकृद्भव ।	KK-01-07-146-017a
दुर्हृदां कुरु सर्वेषां मूर्ध्नि पादमरिन्दम ॥	KK-01-07-146-017c
वैशम्पायन उवाच ।	KK-01-07-146-018
ततः क्षिप्तमिवात्मानं मत्वा पार्थोऽभ्यभाषत ।	KK-01-07-146-018a
कर्णं भ्रातृसमूहस्य मध्येऽचलमिव स्थितम् ॥	KK-01-07-146-018c
अर्जुन उवाच ।	KK-01-07-146-019
अनाहूतोपसृष्टानामनाहूतोपजल्पिनाम् ।	KK-01-07-146-019a
ये लोकास्तान्हतः कर्ण मया त्वं प्रतिपत्स्यसे ॥	KK-01-07-146-019c
कर्ण उवाच ।	KK-01-07-146-020
रङ्गोऽयं सर्वसामान्यः किमत्र तव फाल्गुन ।	KK-01-07-146-020a
वीर्यश्रेष्ठाश्च राजानो बलं धर्मोऽनुवर्तते ॥	KK-01-07-146-020c
किं क्षेपैर्दुर्बलायासैः शरैः कथय भारत ।	KK-01-07-146-021a
गुरोः समक्षं यावत्ते हराम्यद्य शिरः शरैः ॥	KK-01-07-146-021c
वैशम्पायन उवाच ।	KK-01-07-146-022
ततो द्रोणाभ्यनुज्ञातः पार्तः परपुरञ्जयः ।	KK-01-07-146-022a
भ्रातृभिस्त्वरयाश्लिष्टो रणायोपजगाम तम् ॥	KK-01-07-146-022c
ततो दुर्योधनेनापि स भ्रात्रा समरोद्यतः ।	KK-01-07-146-023a
परिष्वक्तः स्थितः कर्णः प्रगृह्य सशरं धनुः ॥	KK-01-07-146-023c
ततः सविद्युत्स्तनितैः सेन्द्रायुधपुरोगमैः ।	KK-01-07-146-024a
आवृतं गगनं मेघैर्बलाकापङ्क्तिहासिभिः ॥	KK-01-07-146-024c
ततः स्नेहाद्धरिहयं दृष्ट्वा रङ्गावलोकिनम् ।	KK-01-07-146-025a
भास्करोऽप्यनयन्नाशं समीपोपगतान्घनान् ॥	KK-01-07-146-025c
मेघच्छायोपगूढस्तु ततोऽदृश्यत फाल्गुनः ।	KK-01-07-146-026a
सूर्यातपपरिक्षिप्तः कर्णोऽपि समदृश्यत ॥	KK-01-07-146-026c
धार्तराष्ट्रा यतः कर्णस्तस्मिन्देशे व्यवस्थिताः ।	KK-01-07-146-027a
भारद्वाजः कृपो भीष्मो यतः पार्थस्ततोऽभवन् ॥	KK-01-07-146-027c
द्विधा रङ्गः समभवत्स्त्रीणां द्वैधमजायत ।	KK-01-07-146-028a
कुन्तिभोजसुता मोहं विज्ञातार्था जगाम ह ॥	KK-01-07-146-028c
तां तथा मोहमापन्नां विदुरः सर्वधर्मवित् ।	KK-01-07-146-029a
कुन्तीमाश्वासयामास प्रेष्याभिश्चन्दनोदकैः ॥	KK-01-07-146-029c
ततः प्रत्यागतप्राणा तावुभौ परिदंशितौ ।	KK-01-07-146-030a
पुत्रौ दृष्ट्वा सुसम्भ्रान्ता नान्वपद्यत किञ्चन ॥	KK-01-07-146-030c
तावुद्यतमहाचापौ कृपः शारद्वतोऽब्रवीत् ।	KK-01-07-146-031a
द्वन्द्वयुद्धसमाचारे कुशलः सर्वधर्मवित् ॥	KK-01-07-146-031c
अयं पृथायास्तनयः कनीयान्पाण्डुनन्दनः ।	KK-01-07-146-032a
कौरवो भवता सार्धं द्वन्द्वयुद्धं करिष्यति ॥	KK-01-07-146-032c
त्वमप्येवं महाबाहो मातरं पितरं कुलम् ।	KK-01-07-146-033a
कथयस्व नरेन्द्राणां येषां त्वं कुलभूषणम् ॥	KK-01-07-146-033c
ततो विदित्वा पार्थस्त्वां प्रतियोत्स्यति वा न वा ।	KK-01-07-146-034a
वृथाकुलसमाचारैर्न युध्यन्ते नृपात्मजाः ॥	KK-01-07-146-034c
वैशम्पायन उवाच ।	KK-01-07-146-035
एवमुक्तस्य कर्णस्य व्रीडावनतमाननम् ।	KK-01-07-146-035a
बभौ वर्षाम्बुविक्लिन्नं पद्ममागलितं यथा ॥	KK-01-07-146-035c
दुर्योधन उवाच ।	KK-01-07-146-036
आचार्य त्रिविधा योनी राज्ञां शास्त्रविनिश्चये ।	KK-01-07-146-036a
सत्कुलीनश्च शूरश्च यश्च सेनां प्रकर्षति ॥	KK-01-07-146-036c
`अद्भ्योऽग्निर्ब्रह्मतः क्षत्रमश्मनो लोहमुत्थितम् ।	KK-01-07-146-037a
तेषां सर्वत्रगं तेजः स्वासु योनिषु शाम्यति ॥'	KK-01-07-146-037c
यद्ययं फाल्गुनो युद्धे नाराज्ञा योद्धुमिच्छति ।	KK-01-07-146-038a
तस्मादेषोऽङ्गविषये मया राज्येऽभिषिच्यते ॥	KK-01-07-146-038c
वैशम्पायन उवाच ।	KK-01-07-146-039
`ततो राजानमामन्त्र्य गाङ्गेयं च पितामहम् ।	KK-01-07-146-039a
अभिषेकस्य सम्भारान्समानीय द्विजातिभिः ॥	KK-01-07-146-039c
गोसहस्रायुतं दत्त्वा युक्तानां पुण्यकर्मणाम् ।	KK-01-07-146-040a
अर्होऽयमङ्गराज्यस्य इति वाच्य द्विजातिभिः' ॥	KK-01-07-146-040c
ततस्तस्मिन्क्षणे कर्णः सलाजकुसुमैर्घटैः ।	KK-01-07-146-041a
काञ्चनैः काञ्चने पीठे मन्त्रविद्भिर्महारथः ॥	KK-01-07-146-041c
अभिषिक्तोऽङ्गराजे स श्रिया युक्तो महाबलः ।	KK-01-07-146-042a
`स मौलिहारकेयूरः सहस्ताभरणाङ्गदः ॥	KK-01-07-146-042c
राजलिङ्गैस्तथाऽन्यैश्च भूषितो भूषणैः शुभैः ।'	KK-01-07-146-043a
सच्छत्रवालव्यजनो जयशब्दोत्तरेण च ॥	KK-01-07-146-043c
उवाच कौरवं राजन्वचनं स वृषस्तदा ।	KK-01-07-146-044a
अस्य राज्यप्रदानस्य सदृशं किं ददानि ते ॥	KK-01-07-146-044c
प्रब्रूहि राजशार्दूल कर्ता ह्यस्मि तथा नृप ।	KK-01-07-146-045a
अत्यन्तं सख्यमिच्छामीत्याह तं स सुयोधनः ॥	KK-01-07-146-045c
एवमुक्तस्ततः कर्णस्तथेति प्रत्युवाच तम् ।	KK-01-07-146-046a
हर्षाच्चोभौ समाश्लिष्य परां मुदमवापतुः ॥ ॥	KK-01-07-146-046c
	
	
	
	
	
अध्यायः 147	
	
	
वैशम्पायन उवाच ।	KK-01-07-147-001
ततः स्रस्तोत्तरपटः सप्रस्वेदः सवेपथुः ।	KK-01-07-147-001a
विवेशाधिरथो रङ्गं यष्टिप्राणो ह्वयन्निव ॥	KK-01-07-147-001c
तमालोक्य धनुस्त्यक्त्वा पितृगौरवयन्त्रितः ।	KK-01-07-147-002a
कर्णोऽभिषेकार्द्रशिराः शिरसा समवन्दत ॥	KK-01-07-147-002c
ततः पादाववच्छाद्य पटान्तेन ससम्भ्रमः ।	KK-01-07-147-003a
पुत्रेति परिपूर्णार्थमब्रवीद्रथसारथिम् ॥	KK-01-07-147-003c
परिष्वज्य च तस्याथ मूर्धानं स्नेहविक्लवः ।	KK-01-07-147-004a
अङ्गराज्याभिषेकार्द्रमश्रुभिः सिषिचे पुनः ॥	KK-01-07-147-004c
तं दृष्ट्वा सूतपुत्रोऽयमिति सञ्चिन्त्य पाण्डवः ।	KK-01-07-147-005a
भीमसेनस्तदा वाक्यमब्रवीत्प्रहसन्निव ॥	KK-01-07-147-005c
न त्वमर्हसि पार्थेन सूतपुत्र रणे वधम् ।	KK-01-07-147-006a
कुलस्य सदृशस्तूर्णं प्रतोदो गृह्यतां त्वया ॥	KK-01-07-147-006c
अङ्गराज्यं च नार्हस्त्वमुपभोक्तुं नराधम ।	KK-01-07-147-007a
श्वा हुताशसमीपस्थं पुरोडाशमिवाध्वरे ॥	KK-01-07-147-007c
वैशम्पायन उवाच ।	KK-01-07-147-008
एवमुक्तस्ततः कर्णः किञ्चित्प्रस्फुरिताधरः ।	KK-01-07-147-008a
गगनस्थं विनिःश्वस्य दिवाकरमुदैक्षत ॥	KK-01-07-147-008c
ततो दुर्योधनः कोपादुत्पपात महाबलः ।	KK-01-07-147-009a
भ्रातृपद्मवनात्तस्मान्मदोत्कट इव द्विपः ॥	KK-01-07-147-009c
सोऽब्रवीद्भीमकर्माणं भीमसेनमवस्थितम् ।	KK-01-07-147-010a
वृकोदर न युक्तं ते वचनं वक्तुमीदृशम् ॥	KK-01-07-147-010c
क्षत्रियाणां बलं ज्यष्ठं योक्तव्यं क्षत्रबन्धुना ।	KK-01-07-147-011a
शूराणां च नदीनां च प्रभवो दुर्विभावनः ॥	KK-01-07-147-011c
सलिलादुत्थितो वह्निर्येन व्याप्तं चराचरम् ।	KK-01-07-147-012a
दधीचस्यास्थितो वज्रं कृतं दानवसूदनम् ॥	KK-01-07-147-012c
आग्नेयः कृत्तिकापुत्रो रौद्रो गाङ्गेय इत्यपि ।	KK-01-07-147-013a
श्रूयते भगवान्देवः सर्वगुह्यमयो गुहः ॥	KK-01-07-147-013c
क्षत्रियेभ्यश्च ये जाता ब्राह्मणास्ते च ते श्रुताः ।	KK-01-07-147-014a
विश्वामित्रप्रभृतयः प्राप्ता ब्रह्मत्वमव्ययम् ॥	KK-01-07-147-014c
आचार्यः कलशाज्जातो द्रोणः शस्त्रभृतां वरः ।	KK-01-07-147-015a
गौतमस्यान्ववाये च शरस्तम्बाच्च गौतमः ॥	KK-01-07-147-015c
भवतां च यथा जन्म तदप्यागमितं मया ।	KK-01-07-147-016a
सकुण्डलं सकवचं सर्वलक्षणलक्षितम् ।	KK-01-07-147-016c
कथमादित्यसदृशं मृगी व्याघ्रं जनिष्यति ॥	KK-01-07-147-016e
पृथिवीराज्यमर्होऽयं नाङ्गराज्यं नरेश्वरः ।	KK-01-07-147-017a
अनेन बाहुवीर्येण मया चाज्ञानुवर्तिना ॥	KK-01-07-147-017c
यस्य वा मनुजस्येदं न क्षान्तं मद्विचेष्टितम् ।	KK-01-07-147-018a
रथमारुह्य पद्भ्यां स विनामयतु कार्मुकम् ॥	KK-01-07-147-018c
ततः सर्वस्य रङ्गस्य हाहाकारो महानभूत् ।	KK-01-07-147-019a
साधुवादानुसम्बद्धः सूर्यश्चास्तमुपागमत् ॥	KK-01-07-147-019c
ततो दुर्योधनः कर्णमालम्ब्याग्रकरे नृपः ।	KK-01-07-147-020a
दीपिकाभिः कृतालोकस्तस्माद्रङ्गाद्विनिर्ययौ ॥	KK-01-07-147-020c
पाण्डवाश्च सहद्रोणाः सकृपाश्च विशाम्पते ।	KK-01-07-147-021a
भीष्मेण सहिताः सर्वे ययुः स्वं स्वं निवेशनम् ॥	KK-01-07-147-021c
अर्जुनेति जनः कश्चित्कश्चित्कर्णेति भारत ।	KK-01-07-147-022a
कश्चिद्दुर्योधनेत्येवं ब्रुवन्तः प्रस्थितास्तदा ॥	KK-01-07-147-022c
कुन्त्याश्च प्रत्यभिज्ञाय दिव्यलक्षणसूचितम् ।	KK-01-07-147-023a
पुत्रमङ्गेश्वरं स्नेहाच्छन्ना प्रीतिरजायत ॥	KK-01-07-147-023c
दुर्योधनस्यापि तदा कर्णमासाद्य पार्थिव ।	KK-01-07-147-024a
भयमर्जुनसञ्जातं क्षिप्रमन्तरधीयत ॥	KK-01-07-147-024c
स चापि वीरः कृतशस्त्रनिश्रमः परेण साम्नाऽभ्यवदत्सुयोधनम् ।	KK-01-07-147-025a
युधिष्ठिरस्याप्यभवत्तदा मतिर्न कर्णतुल्योऽस्ति धनुर्धरः क्षितौ ॥ ॥	KK-01-07-147-025c
	
	
	
	
	
अध्यायः 148	
	
	
वैशम्पायन उवाच ।	KK-01-07-148-001
पाण्डवान्धार्तराष्ट्रांश्च कृतास्त्रान्प्रसमीक्ष्य सः ।	KK-01-07-148-001a
गुर्वर्थं दक्षिणां काले प्राप्तेऽमन्यत वै गुरुः ॥	KK-01-07-148-001c
`अस्त्रशिक्षामनुज्ञातान्रङ्गद्वारमुपागतान् ।	KK-01-07-148-002a
भारद्वाजस्ततस्तांस्तु सर्वानेवाभ्यभाषत ॥	KK-01-07-148-002c
इच्छामि दत्तां सहितां मह्यं परमदक्षिणाम् ।	KK-01-07-148-003a
एवमुक्तास्ततः सर्वे शिष्या द्रोणमथाब्रुवन् ।	KK-01-07-148-003c
भगवन्किं प्रयच्छाम आज्ञापयतु नो गुरुः ॥'	KK-01-07-148-003e
ततः शिष्यान्समाहूय आचार्योऽर्थमचोदयत् ।	KK-01-07-148-004a
द्रोणः सर्वानशेषेण दक्षिणार्थं महीपते ॥	KK-01-07-148-004c
पञ्चालराजं द्रुपदं गृहित्वा रणमूर्धनि ।	KK-01-07-148-005a
पर्यानयत भद्रं वः सा स्यात्परमदक्षिणा ॥	KK-01-07-148-005c
तथेत्युक्त्वा तु ते सर्वे रथैस्तूर्णं प्रहारिणः ।	KK-01-07-148-006a
आचार्यधनदानार्थं द्रोणेन सहिता ययुः ॥	KK-01-07-148-006c
ततोऽभिजग्मुः पञ्चालान्निघ्नन्तस्ते नरर्षभाः ।	KK-01-07-148-007a
ममृदुस्तस्य नगरं द्रुपदस्य महौजसः ॥	KK-01-07-148-007c
दुर्योधनश्च कर्णश्च युयुत्सुश्च महाबलः ।	KK-01-07-148-008a
दुःशासनो विकर्णश्च जलसन्धः सुलोचनः ॥	KK-01-07-148-008c
एते चान्ये च बहवः कुमारा बहुविक्रमाः ।	KK-01-07-148-009a
अहं पूर्वमहं पूर्वमित्येवं क्षत्रियर्षभाः ॥	KK-01-07-148-009c
ततो वरराथारूढाः कुमाराः सादिभिः सह ।	KK-01-07-148-010a
प्रविश्य नगरं सर्वे राजमार्गमुपाययुः ॥	KK-01-07-148-010c
तस्मिन्काले तु पाञ्चालः श्रुत्वा दृष्ट्वा महद्बलम् ।	KK-01-07-148-011a
भ्रातृभिः सहितो राजंस्त्वरया निर्ययौ गृहात् ॥	KK-01-07-148-011c
ततस्तु कृतसन्नाहा यज्ञसेनसहोदराः ।	KK-01-07-148-012a
शरवर्षाणि मुञ्चन्तः प्रणेदुः सर्व एव ते ॥	KK-01-07-148-012c
ततो रथेन शुभ्रेण समासाद्य तु कौरवान् ।	KK-01-07-148-013a
यज्ञसेनः शरान्घोरान्ववर्ष युधि दुर्जयः ॥	KK-01-07-148-013c
पूर्वमेव तु सम्मन्त्र्य पार्थो द्रोणमथाऽब्रवीत् ।	KK-01-07-148-014a
दर्पोद्रेकात्कुमाराणामाचार्यं द्विजसत्तमम् ॥	KK-01-07-148-014c
एषां पराक्रमस्यान्ते वयं कुर्याम साहसम् ।	KK-01-07-148-015a
एतैरशक्यः पाञ्चालो ग्रहीतुं रणमूर्धनि ॥	KK-01-07-148-015c
एवमुक्त्वा तु कौन्तेयो भ्रातृभिः सहितोऽनघः ।	KK-01-07-148-016a
अर्धक्रोशे तु नगरादतिष्ठद्बहिरेव सः ॥	KK-01-07-148-016c
द्रुपदः कौरवान्दृष्ट्वा प्राधावत समन्ततः ।	KK-01-07-148-017a
शरजालेन महता मोहयन्कौरवीं चमूम् ॥	KK-01-07-148-017c
तमुद्यतं रथेनैकमाशुकारिणमाहवे ।	KK-01-07-148-018a
अनेकमिव सन्त्रासान्मेनिरे तत्र कौरवाः ॥	KK-01-07-148-018c
द्रुपदस्य शरा घोरा विचेरुः सर्वतोदिशम् ।	KK-01-07-148-019a
ततः शङ्खाश्च भेर्यश्च मृदङ्गाश्च सहस्रशः ॥	KK-01-07-148-019c
प्रावाद्यन्त महाराज पञ्चालानां निवेशने ।	KK-01-07-148-020a
सिंहनादश्च सञ्जज्ञे पञ्चालानां महात्मनाम् ॥	KK-01-07-148-020c
धनुर्ज्यातलशब्दश्च संस्पृश्य गगनं महान् ।	KK-01-07-148-021a
दुर्योधनो विकर्णश्च सुबाहुर्दीर्घलोचनः ॥	KK-01-07-148-021c
दुःशाशनश्च सङ्क्रुद्धः शरवर्षैरवाकिरन् ।	KK-01-07-148-022a
सोऽतिविद्धो महेष्वासः पार्षतो युधि दुर्जयः ॥	KK-01-07-148-022c
व्यधमत्तान्यनीकानि तत्क्षणादेव भारत ।	KK-01-07-148-023a
दुर्योधनं विकर्णं च कर्णं चापि महाबलम् ॥	KK-01-07-148-023c
नानानृपसुतान्वीरान्सैन्यानि विविधानि च ।	KK-01-07-148-024a
अलातचक्रवत्सर्वं चरन्बाणैरतर्पयत् ॥	KK-01-07-148-024c
ततस्तु नागराः सर्वे मुसलैर्यष्टिभिस्तदा ।	KK-01-07-148-025a
अभ्यवर्षन्त कौरव्यान्वर्षमाणा घना इव ॥	KK-01-07-148-025c
सबालवृद्धाः काम्पिल्याः कौरवानभ्ययुस्तदा ।	KK-01-07-148-026a
श्रुत्वा सुतुमुलं युद्धं कौरवानेव भारत ॥	KK-01-07-148-026c
द्रवन्तिस्म नदन्तिस्म क्रोशन्तः पाण्डवान्प्रति ।	KK-01-07-148-027a
पाडवास्तु स्वनं श्रुत्वा आर्तानां रोमहर्षणम् ॥	KK-01-07-148-027c
अभिवाद्य ततो द्रोणं रथानारुरुहुस्तदा ।	KK-01-07-148-028a
युधिष्ठिरं निवार्याशु मा युध्यस्वेति पाण्डवम् ॥	KK-01-07-148-028c
माद्रेयौ चक्ररक्षौ तु फाल्गुनश्च तदाऽकरोत् ।	KK-01-07-148-029a
सेनाग्रगो भीमसेनस्तदाभूद्गदया सह ॥	KK-01-07-148-029c
तदा शत्रुस्वनं श्रुत्वा भ्रातृभिः सहितोऽनघः ।	KK-01-07-148-030a
आयाज्जवेन कौन्तेयो रथेनानादयन्दिशः ॥	KK-01-07-148-030c
पञ्चालानां ततः सेनामुद्धूतार्णवनिःस्वनाम् ।	KK-01-07-148-031a
भीमसेनो महाबाहुर्दण्डपाणिरिवान्तकः ॥	KK-01-07-148-031c
प्रविवेश महासेनां मकरः सागरं यथा ।	KK-01-07-148-032a
`चतुरङ्गबलाकीर्णे ततस्तस्मिन्रणोत्सवे ॥'	KK-01-07-148-032c
स्वयमभ्यद्रवद्भीमो नागानीकं गदाधरः ॥	KK-01-07-148-033ac
स युद्धकुशलः पार्थो बाहुवीर्येण चातुलः ।	KK-01-07-148-034a
अहनत्कुञ्जरानीकं गदया कालरूपधृक् ॥	KK-01-07-148-034c
ते गजा गिरिसङ्काशाः क्षरन्तो रुधिरं बहु ।	KK-01-07-148-035a
भीमसेनस्य गदया भिन्नमस्तकपिण्डकाः ॥	KK-01-07-148-035c
पतन्ति द्विरदा भूमौ वज्रघातादिवाचलाः ।	KK-01-07-148-036a
गजानश्वान्रथांश्चैव पातयामास पाण्डवः ॥	KK-01-07-148-036c
पदातींश्च रथांश्चैव न्यवधीदर्जुनाग्रजः ।	KK-01-07-148-037a
गोपाल इव दण्डेन यथा पशुगणान्वने ॥	KK-01-07-148-037c
चालयन्रथनागांश्च सञ्चचाल वृकोदरः ।	KK-01-07-148-038a
भारद्वाजप्रियं कर्तुमुद्यतः फाल्गुनस्तदा ॥	KK-01-07-148-038c
पार्षतं शरजालेन क्षिपन्नागात्स पाण्डवः ।	KK-01-07-148-039a
हयौघांश्च रथौघांश्च गजौघांश्च समन्ततः ॥	KK-01-07-148-039c
पातयन्समरे राजन्युगान्ताग्रिरिव ज्वलन् ।	KK-01-07-148-040a
ततस्ते हन्यमाना वै पञ्चालाः सृञ्जयास्तथा ॥	KK-01-07-148-040c
शरैर्नानाविधैस्तूर्णं पार्थं सञ्छाद्य सर्वशः ।	KK-01-07-148-041a
सिंहनादं मुखैः कृत्वा समयुध्वन्त पाण्डवम् ॥	KK-01-07-148-041c
तद्युद्धमभवद्धोरं समुहाद्भुतदर्शनम् ।	KK-01-07-148-042a
सिंहनादस्वनं श्रुत्वा नामृष्यत्पाकशासनिः ॥	KK-01-07-148-042c
ततः किरीटी सहसा पञ्चालान्समरेऽद्रवत् ।	KK-01-07-148-043a
छादयन्निषुजालेन महता मोहयन्निव ॥	KK-01-07-148-043c
शीघ्रमभ्यस्यतो बाणान्संदधानस्य चानिशम् ।	KK-01-07-148-044a
नान्तरं ददृशे किञ्चित्कौन्तेयस्य यशस्विनः ॥	KK-01-07-148-044c
`न दिशो नान्तरिक्षं च तदा नैव च मेदिनी ।	KK-01-07-148-045a
अदृश्यत महाराज तत्र किञ्चिन्न सङ्गरे ॥	KK-01-07-148-045c
पाञ्चालानां कुरूणां च साधुसाध्विति निस्वनः ।	KK-01-07-148-046a
तत्र तूर्यनिनादश्च शङ्खानां च महास्वनः ॥'	KK-01-07-148-046c
सिंहनादश्च सञ्जज्ञे साधुशब्देन मिश्रितः ।	KK-01-07-148-047a
ततः पाञ्चालराजस्तु तथा सत्यजिता सह ॥	KK-01-07-148-047c
त्वरमाणोऽभिदुद्राव महेन्द्रं शम्बरो यथा ।	KK-01-07-148-048a
महता शरवर्षेण पार्थः पाञ्चालमावृणोत् ॥	KK-01-07-148-048c
ततो हलहलाशब्द आसीत्पाञ्चालके बले ।	KK-01-07-148-049a
जिघृक्षति महासिंहे गजानामिव यूथपम् ॥	KK-01-07-148-049c
दृष्ट्वा पार्थं तदायान्तं सत्यजित्सत्यविक्रमः ।	KK-01-07-148-050a
पाञ्चालं वै परिप्रेप्सुर्धनञ्जयमदुद्रुवत् ॥	KK-01-07-148-050c
ततस्त्वर्जुनपाञ्चालौ युद्धाय समुपागतौ ।	KK-01-07-148-051a
व्यक्षोभयेतां तौ सैन्यमिन्द्रवैरोचनाविव ॥	KK-01-07-148-051c
ततः सत्यजितं पार्थो दशभिर्मर्मभेदिभिः ।	KK-01-07-148-052a
विव्याध बवलद्गाढं तदद्भुतमिवाभवत् ॥	KK-01-07-148-052c
ततः शरशतैः पार्थं पाञ्चालः शीघ्रमार्दयत् ।	KK-01-07-148-053a
पार्थस्तु शरवर्षेण च्छाद्यमानो महारथः ॥	KK-01-07-148-053c
वेगं चक्रे महावेगो धनुर्ज्यामवमृज्य च ।	KK-01-07-148-054a
ततः सत्यजितश्चापं छित्वा राजानमभ्ययात् ॥	KK-01-07-148-054c
अथान्यद्धनुरादाय सत्यजिद्वेगवत्तरम् ।	KK-01-07-148-055a
साश्वं ससूतं सरथं पार्थं विव्याध सत्वरः ॥	KK-01-07-148-055c
स तं न ममृषे पार्थः पाञ्चालेनार्दितो युधि ।	KK-01-07-148-056a
ततस्तस्य विनाशार्थं सत्वरं व्यसृजच्छरान् ॥	KK-01-07-148-056c
हयान्ध्वजं धनुर्मुष्टिमुभौ तौ पार्ष्णिसारथी ।	KK-01-07-148-057a
स तथा भिद्यमानेषु कार्मुकेषु पुनः पुनः ॥	KK-01-07-148-057c
हयेषु विनिकृत्तेषु विमुखोऽभवदाहवे ।	KK-01-07-148-058a
स सत्यजितमालेक्य तथा विमुखमाहवे ॥	KK-01-07-148-058c
वेगेन महता राजन्नभ्यधावत पार्षतम् ।	KK-01-07-148-059a
तदा चक्रे महद्युद्धमर्जुनो जयतां वरः ॥	KK-01-07-148-059c
तस्य पार्थो धनुश्छित्त्वा ध्वजं चोर्व्यामपातयत् ।	KK-01-07-148-060a
पञ्चभिस्तस्य विव्याध हयान्सूतं च सायकैः ॥	KK-01-07-148-060c
तत उत्सृज्य तच्चापमाददानः शरावरम् ।	KK-01-07-148-061a
खड्गमुद्धृत्य कौन्तेयः सिंहनादमथाकरोत् ॥	KK-01-07-148-061c
पाञ्चालस्य रथस्येषामाप्लुत्य सहसाऽपतत् ।	KK-01-07-148-062a
पाञ्चालरथमास्थाय अवित्रस्तो धनञ्जयः ॥	KK-01-07-148-062c
विक्षोभ्याम्भोनिधिं तार्क्ष्यस्तं नागमिव सोऽग्रहीत् ।	KK-01-07-148-063a
ततस्तु सर्वपाञ्चाला विद्रवन्ति दिशो दश ॥	KK-01-07-148-063c
दर्शयन्सर्वसैन्यानां स बाह्वोर्बलमात्मनः ।	KK-01-07-148-064a
सिंहनादस्वनं कृत्वा निर्जगाम धनञ्जयः ॥	KK-01-07-148-064c
आयान्तमर्जुनं दृष्ट्वा कुमाराः सहितास्तदा ।	KK-01-07-148-065a
ममृदुस्तस्य नगरं द्रुपदस्य महात्मनः ॥	KK-01-07-148-065c
अर्जुन उवाच ।	KK-01-07-148-066
सम्बन्धी कुरुवीराणां द्रुपदो राजसत्तमः ।	KK-01-07-148-066a
मा वधीस्तद्बलं भीम गुरुदानं प्रदीयताम् ॥	KK-01-07-148-066c
वैशम्पायन उवाच ।	KK-01-07-148-067
भीमसेनस्तदा राजन्नर्जुनेन निवारितः ।	KK-01-07-148-067a
अतृप्तो युद्धधर्मेषु न्यवर्तत महाबलः ॥	KK-01-07-148-067c
ते यज्ञसेनं द्रुपदं गृहीत्वा रणमूर्धनि ।	KK-01-07-148-068a
उपाजग्मुः सहामात्यं द्रोणाय भरतर्षभ ॥	KK-01-07-148-068c
भग्नदर्पं हृतधनं तं तथा वशमागतम् ।	KK-01-07-148-069a
स वैरं मनसा ध्यात्वा द्रोणो द्रुपदमब्रवीत् ॥	KK-01-07-148-069c
विमृज्य तरसा राष्ट्रं पुरं ते मृदितं मया ।	KK-01-07-148-070a
प्राप्य जीवन्रिपुवशं सखिपूर्वं किमिष्यते ॥	KK-01-07-148-070c
एवमुक्त्वा प्रहस्यैनं किञ्चित्स पुनरब्रवीत् ।	KK-01-07-148-071a
मा भैः प्राणभयाद्वीर क्षमिणो ब्राह्मणा वयम् ॥	KK-01-07-148-071c
आश्रमे क्रीडितं यत्तु त्वया बाल्ये मया सह ।	KK-01-07-148-072a
तेन संवर्धितः स्नेहः प्रीतिश्च क्षत्रियर्षभ ॥	KK-01-07-148-072c
प्रार्थयेयं त्वया सख्यं पुनरेव जनाधिप ।	KK-01-07-148-073a
वरं ददामि ते राजन्राज्यस्यार्धमवाप्नुहि ॥	KK-01-07-148-073c
अराजा किल नो राज्ञः सखा भवितुमर्हति ।	KK-01-07-148-074a
अतः प्रयतितं राज्ये यज्ञसेन मया तव ॥	KK-01-07-148-074c
राजासि दक्षिणे कूले भागीरथ्याहमुत्तरे ।	KK-01-07-148-075a
सखायं मां विजानीहि पाञ्चाल यदि मन्यसे ॥	KK-01-07-148-075c
द्रुपद उवाच ।	KK-01-07-148-076
अनाश्चर्यमिदं ब्रह्मन्विक्रान्तेषु महात्मसु ।	KK-01-07-148-076a
प्रीये त्वयाऽहं त्वत्तश्च प्रीतिमिच्छामि शाश्वतीम् ॥	KK-01-07-148-076c
वैशम्पायन उवाच ।	KK-01-07-148-077
एवमुक्तः स तं द्रोणो मोक्षयामास भारत ।	KK-01-07-148-077a
सत्कृत्य चैनं प्रीतात्मा राज्यार्धं प्रत्यपादयत् ॥	KK-01-07-148-077c
माकन्दीमथ गङ्गायास्तीरे जनपदायुताम् ।	KK-01-07-148-078a
सोऽध्यावसद्दीनमनाः काम्पिल्यं च पुरोत्तमम् ॥	KK-01-07-148-078c
दक्षिणांश्चापि पञ्चालान्यावच्चर्मण्वती नदी ।	KK-01-07-148-079a
द्रोणेन चैवं द्रुपदः परिभूयाथ पालितः ॥	KK-01-07-148-079c
क्षात्रेण च बलेनास्य नापश्यत्स पराजयम् ।	KK-01-07-148-080a
हीनं विदित्वा चात्मानं ब्राह्मेण स बलेनतु ॥	KK-01-07-148-080c
पुत्रजन्म परीप्सन्वै पृथिवीमन्वसञ्चरत् ।	KK-01-07-148-081a
अहिच्छत्रं च विषयं द्रोणः समभिपद्यत ॥	KK-01-07-148-081c
एवं राजन्नहिच्छत्रा पुरीजनपदायुता ।	KK-01-07-148-082a
युधि निर्जित्य पार्थेन द्रोणाय प्रतिपादिता ॥ ॥	KK-01-07-148-082c
	
	
	
	
	
	
अध्यायः 149	
	
	
`वैशम्पायन उवाच ।	KK-01-07-149-001
द्रोणेन वैरं द्रुपदो न सुष्वाप स्मरंस्तदा ।	KK-01-07-149-001a
क्षात्रेण वै बलेनास्य नाऽशशंसे पराजयम् ॥	KK-01-07-149-001c
हीनं विदित्वा चात्मानं ब्राह्मेणापि बलेन च ।	KK-01-07-149-002a
द्रुपदोऽमर्षणाद्राजा कर्मसिद्धान्द्विजोत्तमान् ॥	KK-01-07-149-002c
अन्विच्छन्परिचक्राम ब्राह्मणावसथान्बहून् ।	KK-01-07-149-003a
नास्ति श्रेष्ठं ममापत्यं धिग्बन्धूनिति च ब्रुवन् ॥	KK-01-07-149-003c
निश्वासपरमो ह्यासीद्द्रोणं प्रतिचिकीर्षया ।	KK-01-07-149-004a
न सन्ति मम मित्राणि लोकेऽस्मिन्नास्ति वीर्यवान् ॥	KK-01-07-149-004c
पुत्रजन्म परीप्सन्वै पृथिवीमन्वयादिमाम् ।	KK-01-07-149-005a
प्रभावशिक्षाविनयाद्द्रोणस्यास्त्रबलेन च ॥	KK-01-07-149-005c
कर्तुं प्रयतमानो वै न शशाक पराजयम् ।	KK-01-07-149-006a
अभितः सोऽथ कल्माषीं गङ्गातीरे परिभ्रमन् ॥	KK-01-07-149-006c
ब्राह्मणावसथं पुण्यमाससाद महीपतिः ।	KK-01-07-149-007a
तत्र नास्नातकः कश्चिन्न चासीदव्रतो द्विजः ॥	KK-01-07-149-007c
तथैव तौ महाभागौ सोऽपश्यच्छंसितव्रतौ ।	KK-01-07-149-008a
याजोपयाजौ ब्रह्मर्षी भ्रातरौ पृषतात्मजः ॥	KK-01-07-149-008c
संहिताध्ययने युक्तौ गोत्रतश्चापि काश्यपौ ।	KK-01-07-149-009a
अरण्ये युक्तरूपौ तौ ब्राह्मणावृषिसत्तमौ ॥	KK-01-07-149-009c
स उपामन्त्रयामास सर्वकामैरतन्द्रितः ।	KK-01-07-149-010a
बुद्ध्वा तयोर्बलं बुद्धिं कनीयांसमुपह्वरे ॥	KK-01-07-149-010c
प्रपेदे छन्दयन्कामैरुपयाजं धृतव्रतम् ।	KK-01-07-149-011a
गुरुशुश्रूषणे युक्तः प्रियकृत्सर्वकामदम् ॥	KK-01-07-149-011c
पाद्येनासनदानेन तथाऽर्घ्येण फलैश्च तम् ।	KK-01-07-149-012a
अर्हयित्वा यथान्यायमुपयाजोऽब्रवीत्ततः ॥	KK-01-07-149-012c
येन कार्यविशेषेण त्वमस्मानभिकाङ्क्षसे ।	KK-01-07-149-013a
कृतश्चायं समुद्योगस्तद्ब्रवीतु भवानिति ॥	KK-01-07-149-013c
वैशम्पायन उवाच ।	KK-01-07-149-014
स बुद्ध्वा प्रीतिसंयुक्तमृषीणामुत्तमं तदा ।	KK-01-07-149-014a
उवाच छन्दयन्कामैर्द्रुपदः स तपस्विनम् ॥	KK-01-07-149-014c
येन मे कर्मणा ब्रह्मन्पुत्रः स्याद्द्रोणमृत्येव ।	KK-01-07-149-015a
उपयाज चरस्वैतत्प्रदास्यामि धनं तव ॥	KK-01-07-149-015c
उपयाज उवाच ।	KK-01-07-149-016
नाहं फलार्थी द्रुपद योऽर्थी स्यात्तत्र गम्यताम् ।	KK-01-07-149-016a
वैशम्पायन उवाच ।	KK-01-07-149-016
प्रत्याख्यातस्तु तेनैवं स वै सज्जनसन्निधौ ॥	KK-01-07-149-016c
आराधयिष्यन्द्रुपदः स तं पर्यचरत्तदा ।	KK-01-07-149-017a
ततः संवत्सरस्यान्ते द्रुपदं द्विजसत्तमः ॥	KK-01-07-149-017c
उपयाजोऽब्रवीद्वाक्यं काले मधुरया गिरा ।	KK-01-07-149-018a
ज्येष्ठो भ्राता न मेऽत्याक्षीद्विचरन्विजने वने ॥	KK-01-07-149-018c
अपरिज्ञातशौचायां भूमौ निपतितं फलम् ।	KK-01-07-149-019a
तदपश्यमहं भ्रातुरसांप्रतमनुव्रजन् ॥	KK-01-07-149-019c
विमर्शं हि फलादाने नायं कुर्यात्कथञ्चन ।	KK-01-07-149-020a
स नापश्यत्फलं दृष्ट्वा दोषांस्तस्याऽऽनुबन्धिकान् ॥	KK-01-07-149-020c
विविनक्ति न शौचार्थी सोऽन्यत्रापि कथं भवेत् ।	KK-01-07-149-021a
संहिताध्ययनस्यान्ते पञ्चयज्ञान्निरूप्य च ॥	KK-01-07-149-021c
भैक्षमुञ्छेन सहितं भुञ्जानस्तु तदा तदा ।	KK-01-07-149-022a
कीर्तयत्येव राजर्षे भोजनस्य रसं पुनः ॥	KK-01-07-149-022c
संहिताध्ययनं कुर्वन्वने गुरुकुले वसन् ।	KK-01-07-149-023a
भैक्षमुच्छिष्टमन्येषां भुङ्क्ते स्म सततं तथा ॥	KK-01-07-149-023c
कीर्तयन्गुणमन्नानामथ प्रीतो मुहुर्मुहुः ।	KK-01-07-149-024a
एवं फलार्थिनस्तस्मान्मन्येऽहं तर्कचक्षुषा ॥	KK-01-07-149-024c
तं वै गच्छेह नृपते त्वां स संयाजयिष्यति ॥	KK-01-07-149-025ac
वैशम्पायन उवाच ।	KK-01-07-149-026
उपयाजवचः श्रुत्वा याजस्याश्रममभ्यगात् ।	KK-01-07-149-026a
जुगुप्समानो नृपतिर्मनसेदं विचिन्तयन् ॥	KK-01-07-149-026c
भृशं सम्पूज्य पूजार्हमृषिं याजमुवाच ह ।	KK-01-07-149-027a
गोशतानि ददान्यष्टौ याज याजय मां विभो ॥	KK-01-07-149-027c
द्रोणवैरान्तरे तप्तं विषण्णं शरणागतम् ।	KK-01-07-149-028a
ब्रह्मबन्धुप्रणिहितं न क्षत्रं क्षत्रियो जयेत् ॥	KK-01-07-149-028c
तस्माद्द्रोणभयार्तं मां भवांस्त्रातुमिहार्हति ।	KK-01-07-149-029a
येन मे कर्मणा ब्रह्मन्पुत्रः स्याद्द्रोणमृत्यवे ॥	KK-01-07-149-029c
अर्जुनस्यापि वै भार्या भवेद्या वरवर्णिनी ।	KK-01-07-149-030a
स हि ब्रह्मविदां श्रेष्ठो ब्राह्मे क्षात्रेऽप्यनुत्तमः ॥	KK-01-07-149-030c
ततो द्रोणस्तु माऽजैषीत्सखिविग्रहकारणात् ।	KK-01-07-149-031a
क्षत्रियो नास्ति तुल्योऽस्य पृथिव्यां कश्चिदग्रणीः ॥	KK-01-07-149-031c
भारताचार्यमुख्यस्य भारद्वाजस्य धीमतः ।	KK-01-07-149-032a
द्रोणस्य शरजालानि रिपुदेहहराणि च ॥	KK-01-07-149-032c
षडरत्नि धनुश्चास्य खड्गमप्रतिम तथा ।	KK-01-07-149-033a
स हि ब्राह्मणवेषेण क्षात्रं वेगमसंशयम् ॥	KK-01-07-149-033c
प्रतिहन्ति महेष्वासो भारद्वाजो महामनाः ।	KK-01-07-149-034a
कार्तवीर्यसमो ह्येष खट्वाङ्गप्रतिमो रणे ॥	KK-01-07-149-034c
क्षत्रोच्छेदाय विहितो जामदग्न्य इवास्थितः ॥	KK-01-07-149-035ac
सहितं क्षत्रवेगेन ब्रह्मवेगेन साम्प्रतम् ।	KK-01-07-149-036a
उपपन्नं हि मन्येऽहं भारद्वाजं यशस्विनम् ॥	KK-01-07-149-036c
नेषवस्तमपाकुर्युर्न च प्रासा न चासयः ।	KK-01-07-149-037a
ब्राह्मं तस्य महातेजो मन्त्राहुतिहुतं यथा ॥	KK-01-07-149-037c
तस्य ह्यस्त्रबलं घोरमप्रसह्यं परैर्भुवि ।	KK-01-07-149-038a
शत्रून्समेत्य जयति क्षत्रं ब्रह्मपुरस्कृतम् ॥	KK-01-07-149-038c
ब्रह्मक्षत्रे च सहिते ब्रह्मतेजो विशिष्यते ।	KK-01-07-149-039a
सोऽहं क्षत्रबलाद्दीनो ब्रह्मतेजः प्रपेदिवान् ॥	KK-01-07-149-039c
द्रोणाद्विशिष्टमासाद्य भवन्तं ब्रह्मवित्तमम् ।	KK-01-07-149-040a
द्रोणान्तकमहं पुत्रं लभेयं युधि दुर्जयम् ॥	KK-01-07-149-040c
द्रोणमृत्युर्यथा मेऽद्य पुत्रो जायेत वीर्यवान् ।	KK-01-07-149-041a
तत्कर्म कुरु मे याज निर्वपाम्यर्बुद्धं गवाम् ॥	KK-01-07-149-041c
वैशम्पायन उवाच ।	KK-01-07-149-042
तथेत्युक्त्वा तु तं याजो यज्ञार्थमुपकल्पयन् ।	KK-01-07-149-042a
गुर्वर्थ इति चाकाममुपयाजमचोदयत् ॥	KK-01-07-149-042c
द्रुपदं च महाराजमिदं वचनमब्रवीत् ।	KK-01-07-149-043a
मा भैस्त्वं सम्प्रदास्यामि कर्मणा भवतः सुतम् ॥	KK-01-07-149-043c
क्षिप्रमुत्तिष्ठ चाव्यग्रः सम्भारानुपकल्पय ।	KK-01-07-149-044a
वैशम्पायन उवाच ।	KK-01-07-149-044
एवमुक्त्वा प्रतिज्ञाय कर्म चास्याददे मुनिः ॥	KK-01-07-149-044c
ब्राह्मणो द्विपदां श्रेष्ठो यथाविधि कथाक्रमम् ।	KK-01-07-149-045a
याजो द्रोणविनाशाय याजयामास तं नृपम् ॥	KK-01-07-149-045c
गुर्वर्थेऽयोजयत्कर्म याजस्यापि समीपतः ।	KK-01-07-149-046a
ततस्तस्य नरेन्द्रस्य उपयाजो महातपाः ॥	KK-01-07-149-046c
आचव्यौ कर्म वैतानं तथा पुत्रफलाय वै ।	KK-01-07-149-047a
इह पुत्रो महावीर्यो महातेजा महाबलः ।	KK-01-07-149-047c
इष्यते यद्विधो राजन्भविता स तथाविधः ॥	KK-01-07-149-047e
वैशम्पायन उवाच ।	KK-01-07-149-048
भारद्वाजस्य हन्तारं सोऽभिसन्धाय पार्थिवः ।	KK-01-07-149-048a
आजह्रेऽथ तदा राजन्द्रुपदः कर्म सिद्धये ॥	KK-01-07-149-048c
ब्राह्मणो द्विपदां श्रेष्ठो जुहाव च यथाविधि ।	KK-01-07-149-049a
कौसवी नाम तस्यासीद्या वै तां पुत्रगृद्धिनः ॥	KK-01-07-149-049c
सौत्रामणिं तथा पत्नीं ततः कालेऽभ्ययात्तदा ।	KK-01-07-149-050a
याजस्तु सवनस्यान्ते देवीमाह्वापयत्तदा ॥	KK-01-07-149-050c
प्रेहि मां राज्ञि पृषति मिथुनं त्वामुपस्थितम् ।	KK-01-07-149-051a
कुमारश्च कुमारी च पितृवंशविवृद्धये ॥	KK-01-07-149-051c
पृषत्युवाच ।	KK-01-07-149-052
नालिप्तं वै मम मुखं पुण्यान्गन्धान्बिभर्मि च ।	KK-01-07-149-052a
न पत्नी तेऽस्मि सूत्यर्थे तिष्ठ याज मम प्रिये ॥	KK-01-07-149-052c
याज उवाच ।	KK-01-07-149-053
याजेन श्रपितं हव्यमुपयाजेन मन्त्रितम् ।	KK-01-07-149-053a
कथं कामं न सन्दध्यात्पृषति प्रेहि तिष्ठ वा ॥	KK-01-07-149-053c
वैशम्पायन उवाच ।	KK-01-07-149-054
एवमुक्त्वा तु याजेन हुते हविषि संस्कृते ।	KK-01-07-149-054a
उत्तस्थौ पावकात्तस्मात्कुमारो देवसन्निभः ॥	KK-01-07-149-054c
ज्वालावर्णो घोररूपः किरीटी वर्म धारयन् ।	KK-01-07-149-055a
वीरः सखङ्गः सशरो धनुष्मान्स नदन्मुहुः ॥	KK-01-07-149-055c
सोऽभ्यरोहद्रथवरं तेन च प्रययौ तदा ।	KK-01-07-149-056a
जातमात्रे कुमारे च वाक्किलान्तर्हिताब्रवीत् ॥	KK-01-07-149-056c
एष शिष्यश्च मृत्युश्च भारद्वाजस्य जायते ।	KK-01-07-149-057a
भयापहो राजपुत्रः पाञ्चालानां यशस्करः ॥	KK-01-07-149-057c
राज्ञः शोकापहो जात एष द्रोणवधाय हि ।	KK-01-07-149-058a
इत्यवोचन्महद्भूतमदृश्यं खेचरं तदा ॥	KK-01-07-149-058c
ततः प्रणेदुः पाञ्चालाः प्रहृष्टाः साधुसाध्विति ।	KK-01-07-149-059a
द्वितीयायां च होत्रायां हुते हविषि मन्त्रिते ॥	KK-01-07-149-059c
कुमारी चापि पाञ्चाली वेदिमध्यात्समुत्थिता ।	KK-01-07-149-060a
प्रत्याख्याते पृषत्या च याजके भरतर्षभ ॥	KK-01-07-149-060c
पुनः कुमारी पाञ्चाली सुभगा वेदिमध्यगा ।	KK-01-07-149-061a
अन्तर्वेद्यां समुद्भूता कन्या सा सुमनोहरा ॥	KK-01-07-149-061c
श्यामा पद्मपलाशाक्षी नीलकुञ्चितमूर्धजा ।	KK-01-07-149-062a
मानुषं विग्रहं कृत्वा साक्षाच्छ्रीरिव वर्णिनी ॥	KK-01-07-149-062c
ताम्रतुङ्गनखी सुभ्रूश्चारुपीनपयोधरा ।	KK-01-07-149-063a
नीलोत्पलसमो गन्धो यस्याः क्रोशात्प्रधावति ॥	KK-01-07-149-063c
या बिभर्ति परं रूपं यस्या नास्त्युपमा भुवि ।	KK-01-07-149-064a
देवदानवयक्षाणामीप्सिता वरवर्णिनी ॥	KK-01-07-149-064c
तां चापि जातां सुश्रोणीं वागुवाचाशरीरिणी ।	KK-01-07-149-065a
सर्वयोषिद्वरा कृष्णा क्षयं क्षत्रस्य नेष्यति ॥	KK-01-07-149-065c
सुरकार्यमियं काले करिष्यति सुमध्यमा ।	KK-01-07-149-066a
अस्या हेतोः क्षत्रियाणां महदुत्पत्स्यते भयम् ॥	KK-01-07-149-066c
तच्छ्रुत्वा सर्वपाञ्चालाः प्रणेदुः सिंहसङ्घवत् ।	KK-01-07-149-067a
न चैनान्हर्षसम्पन्नानियं सेहे वसुन्धरा ॥	KK-01-07-149-067c
तथा तु मिथुनं जज्ञे द्रुपदस्य महात्मनः ।	KK-01-07-149-068a
कुमारश्च कुमारी च मनोज्ञौ तौ नरर्षभौ ॥	KK-01-07-149-068c
श्रिया परमया युक्तौ क्षात्रेण वपुषा तथा ।	KK-01-07-149-069a
तौ दृष्ट्वा पृषती याजं प्रपेदे सा सुतार्थिनी ॥	KK-01-07-149-069c
न वै मदन्यां जननीं जानीयातामिमाविति ।	KK-01-07-149-070a
तथेत्युवाच तां याजो राज्ञः प्रियचिकीर्षया ॥	KK-01-07-149-070c
तयोस्तु नामनी चक्रुर्द्विजाः सम्पूर्णमानसाः ।	KK-01-07-149-071a
धृष्टत्वादप्रधृष्यत्वात् द्युम्नाद्युत्सम्भवादपि ॥	KK-01-07-149-071c
धृष्टद्युम्नः कुमारोऽयं द्रुपद्सय भवत्विति ।	KK-01-07-149-072a
कृष्णेत्येवाभवत्कन्या कृष्णा भूत्सा हि वर्णतः ॥	KK-01-07-149-072c
तथा तन्मिथुनं जज्ञे द्रुपदस्य महामखे ।	KK-01-07-149-073a
वैदिकाध्ययने पारं धृष्टद्युम्नो गतस्तदा ॥	KK-01-07-149-073c
धृष्टद्युम्नं तु पाञ्चाल्यमानीय स्वं निवेशनम् ।	KK-01-07-149-074a
उपाकरोदस्त्रहेतोर्भारद्वाजः प्रतापवान् ॥	KK-01-07-149-074c
अमोक्षणीयं दैवं हि भावि मत्वा महामतिः ।	KK-01-07-149-075a
तथा तत्कृतवान्द्रोण आत्मकीर्त्यनुरक्षणात् ॥	KK-01-07-149-075c
सर्वास्त्राणि स तु क्षिप्रमाप्तवान्परया धिया ॥ ॥	KK-01-07-149-076ac
	
	
	
	
	
	
अध्यायः 150	
	
	
जनमेजय उवाच ।	KK-01-07-150-001
द्रुपदस्यापि विप्रर्षे श्रोतुमिच्छामि सम्भवम् ।	KK-01-07-150-001a
कथं चापि समुत्पन्नः कथमस्त्राण्यवाप्तवान् ॥'	KK-01-07-150-001c
एतदिच्छामि भगवंस्त्वत्तः श्रोतुं द्विजोत्तम ।	KK-01-07-150-002a
कौतूहलं जन्मसु मे कीर्त्यमानेष्वनेकशः ॥	KK-01-07-150-002c
वैशम्पायन उवाच ।	KK-01-07-150-003
राजा बभूव पाञ्चालः पुत्रार्थी पुत्रकारणात् ।	KK-01-07-150-003a
वनं गतो महाराजस्तपस्तेपे सुदारुणम् ॥	KK-01-07-150-003c
आराधयन्प्रयत्नेन महर्षीन्संशितव्रतान् ।	KK-01-07-150-004a
तस्य सन्तप्यमानस्य वने मृगगणायुते ॥	KK-01-07-150-004c
कालस्तु सुमहान्राजन्नत्ययात्सुतकारणात् ।	KK-01-07-150-005a
स तु राजा महातेजास्तपस्तीव्रं समाददे ॥	KK-01-07-150-005c
कञ्चित्कालं वायुभक्षो निराहारस्तथैव च ।	KK-01-07-150-006a
तथैव तु महाबाहोर्वर्तमानस्य भारत ॥	KK-01-07-150-006c
कालस्तस्य महाराज यातो वै नृपसत्तम ।	KK-01-07-150-007a
ततो नातिचिरात्काले वसन्ते कामदीपने ॥	KK-01-07-150-007c
फुल्लाशोकवने चैव प्राणिनां सुमनोहरे ।	KK-01-07-150-008a
नद्यास्तीरं ततो गत्वा गङ्गायाः पद्मलोचनः ॥	KK-01-07-150-008c
नियमस्थश्च राजासीत्तदा भरतसत्तम ।	KK-01-07-150-009a
ततो नातिचिरात्काले वनं तन्मनुजेश्वर ॥	KK-01-07-150-009c
सम्प्राप्ता ह्यप्सरा राजन्मेनकेत्यभिविश्रुता ।	KK-01-07-150-010a
पुष्पद्रुमान्सज्जमाना राज्ञो दर्शनमागमत् ॥	KK-01-07-150-010c
न ददर्श तु सा राजंस्तत्र स्थानगतं नृपम् ।	KK-01-07-150-011a
दृष्ट्वा चाप्सरसं तां तु शुक्रं राज्ञोऽपतद्भुवि ॥	KK-01-07-150-011c
ततः स राजा राजेन्द्र लज्जया नृपतिः स्वयम् ।	KK-01-07-150-012a
पद्भ्यामाक्रमतायुष्मंस्ततस्तु द्रुपदोऽभवत् ॥	KK-01-07-150-012c
ततस्तु तपसा तस्य राजर्षेर्भावितात्मनः ।	KK-01-07-150-013a
पुत्रः समभवच्छीघ्रं पदोस्तस्य क्रमेण तु ॥	KK-01-07-150-013c
तेनास्य ऋषयः सर्वे समागम्य तपोधनाः ।	KK-01-07-150-014a
नाम चुक्रुर्हि विद्वांसो द्रुपदोऽस्त्विति भारत ॥	KK-01-07-150-014c
स तस्यैवाश्रमे राजन्भरद्वाजस्य भारत ।	KK-01-07-150-015a
ववृधे सुमुखं तत्र कामैः सर्वैर्नृपोत्तम ॥	KK-01-07-150-015c
पाञ्चालोऽपि हि राजेन्द्र स्वराज्यं गतवान्प्रभुः ।	KK-01-07-150-016a
भरद्वाजस्य विद्यार्थं सुतं दत्वा महात्मनः ॥	KK-01-07-150-016c
स कुमारस्ततो राजन्द्रोणेन सहितो वने ।	KK-01-07-150-017a
वेदांश्चाधिजगे साङ्गान्धनुर्वेदांश्च भारत ॥	KK-01-07-150-017c
परया स मुदा युक्तो विचचार वने सुखम् ।	KK-01-07-150-018a
तस्यैवं वर्तमानस्य वने वनचरैः सह ॥	KK-01-07-150-018c
कालेनातिचिराद्राजन्पिता स्वर्गमुपेयिवान् ।	KK-01-07-150-019a
स समागम्य पाञ्चालैः पाञ्चालेष्वभिषेचितः ॥	KK-01-07-150-019c
प्राप्तश्च राज्यं राजेन्द्र सुहृदां प्रीतिवर्धनः ।	KK-01-07-150-020a
राज्यं ररक्ष धर्मेण यथा चेन्द्रस्त्रिविष्टपम् ॥	KK-01-07-150-020c
एतन्मया ते राजेन्द्र यथावत्परिकीर्तितम् ।	KK-01-07-150-021a
द्रुपदस्य च राजर्षेर्धृष्टद्युम्नस्य जन्म च ॥ ॥	KK-01-07-150-021c
	
	
	
	
अध्यायः 151	
	
वैशम्पायन उवाच	KK-01-07-151-001
`धृतराष्ट्रस्तु राजेन्द्र यदा कौरवनन्दनम् ।	KK-01-07-151-001a
युधिष्ठिरं विजानन्वै समर्थं राज्यरक्षणे ॥	KK-01-07-151-001c
यौवराज्याभिषेकार्थममन्त्रयत मन्त्रिभिः ।	KK-01-07-151-002a
ते तु बुद्ध्वान्वतप्यन्त धृतराष्ट्रात्मजास्तदा ॥	KK-01-07-151-002c
ततः संवत्सरस्यान्ते यौवराज्याय पार्थिव ।	KK-01-07-151-003a
स्थापितो धृतराष्ट्रेण पाण्डुपुत्रो युधिष्ठिरः ॥	KK-01-07-151-003c
ततोऽदीर्घेण कालेन कुन्तीपुत्रो युधिष्ठिरः ।	KK-01-07-151-004a
पितुरन्तर्दधे कीर्तिं शीलवृत्तसमाधिभिः ॥	KK-01-07-151-004c
असियुद्धे गदायुद्धे रथयुद्धे च पाण्डवः ।	KK-01-07-151-005a
सङ्कर्षणादशिक्षद्वै शश्वच्छिक्षां वृकोदरः ॥	KK-01-07-151-005c
समाप्तशिक्षो भीमस्तु द्युमत्सेनसमो बले ।	KK-01-07-151-006a
पराक्रमेण सम्पन्नो भ्रातॄणामचरद्वशे ॥	KK-01-07-151-006c
प्रगाढदृढमुष्टित्वे लाघवे वेधने तथा ।	KK-01-07-151-007a
क्षुरनाराचभल्लानां विपाठानां च तत्त्ववित् ॥	KK-01-07-151-007c
ऋजुवक्त्रविशालानां प्रयोक्ता फाल्गुनोऽभवत् ।	KK-01-07-151-008a
लाघवे सौष्ठवे चैव नान्यः कश्चन विद्यते ॥	KK-01-07-151-008c
बीभत्सुसदृशो लोक इति द्रोणो व्यवस्थितः ।	KK-01-07-151-009a
ततोऽब्रवीद्गुडाकेशं द्रोणः कौरवसंसदि ॥	KK-01-07-151-009c
अगस्त्यस्य धनुर्वेदे शिष्यो मम गुरुः पुरा ।	KK-01-07-151-010a
अग्निवेश्य इति ख्यातस्तस्य शिष्योऽस्मि भारत ॥	KK-01-07-151-010c
तीर्थात्तीर्थं गमयितुमहमेतत्समुद्यतः ।	KK-01-07-151-011a
तपसा यन्मया प्राप्तममोघमशनिप्रभम् ॥	KK-01-07-151-011c
अस्त्रं ब्रह्मशिरो नाम यद्दहेत्पृथिवीमपि ।	KK-01-07-151-012a
ददता गुरुणा चोक्तं न मनुष्येष्विदं त्वया ॥	KK-01-07-151-012c
भारद्वाज विमोक्तव्यमल्पवीर्येषु संयुगे ।	KK-01-07-151-013a
यद्यदन्तर्हितं भूतं किञ्चिद्युद्ध्येत्त्वया सह ॥	KK-01-07-151-013c
महातेजस्त्वमेतेन हन्याः शस्त्रेण संयुगे ।	KK-01-07-151-014a
त्वया प्राप्तमिदं वीर दिव्यं नान्योऽर्हति त्विदम् ॥	KK-01-07-151-014c
समयस्तु त्वया रक्ष्यो मुनिसृष्टो विशाम्पते ।	KK-01-07-151-015a
आचार्यदक्षिणां देहि ज्ञातिग्रामस्य पश्यतः ॥	KK-01-07-151-015c
ददानीति प्रतिज्ञाते फाल्गुनेनाब्रवीद्गुरुः ।	KK-01-07-151-016a
युद्धेऽहं प्रतियोद्धव्यो युध्यमानस्त्वयाऽनघ ॥	KK-01-07-151-016c
तथेति च प्रतिज्ञाय द्रोणाय कुरुपुङ्गवः ।	KK-01-07-151-017a
उपसङ्गृह्य चरणावुपतस्थे विनीतवत् ॥	KK-01-07-151-017c
द्रोणो जगाद वचनं समालिङ्ग्य तु फाल्गुनम् ।	KK-01-07-151-018a
यन्मयोक्तं पुरा पार्थ तव लोके नरं क्वचित् ॥	KK-01-07-151-018c
सदृशं कारये नैव सर्वप्रहरणे युधि ।	KK-01-07-151-019a
तत्कृतं च मया सम्यक्तव तुल्यो न वर्तते ॥	KK-01-07-151-019c
देवा युधि न शक्तास्त्वां योद्धुं दैत्या न दानवाः ।	KK-01-07-151-020a
नाहं त्वत्तो विशिष्टोऽस्मि किं पुनर्मानवा रणे ॥	KK-01-07-151-020c
एकस्तवाधिको लोके यो हि वृष्णिकुलोद्भवः ।	KK-01-07-151-021a
कृष्णः कमलपत्राक्षः कंसकालियसूदनः ॥	KK-01-07-151-021c
स जेता सर्वलोकानां सर्वप्रहरणायुधः ।	KK-01-07-151-022a
नैतावता ते पार्थाहं भवाम्यनृतवागिह ॥	KK-01-07-151-022c
तदधीनं जगत्सर्वं तत्प्रलीनं तदुद्भवम् ।	KK-01-07-151-023a
तत्पदं न विजानन्ति ब्रह्मेशानादयोऽपि वा ॥	KK-01-07-151-023c
तन्नाभिप्रभवो ब्रह्मा सर्वभूतानि निर्ममे ।	KK-01-07-151-024a
स एव कर्ता भोक्ता च संहर्ता च जगन्मयम् ॥	KK-01-07-151-024c
स एव भूतं भव्यं च भवच्च पुरुषः परः ।	KK-01-07-151-025a
नित्यः सर्वगतः स्थाणुरचलोऽयं सनातनः ॥	KK-01-07-151-025c
प्रादुर्भवति योगात्मा पालनार्थं स लीलया ।	KK-01-07-151-026a
तत्तुल्यो हि न जायेत न जातो न जनिष्यते ॥	KK-01-07-151-026c
स हि मातुलजोऽभूत्ते चराचरगुरुः पिता ।	KK-01-07-151-027a
को हि तं जेतुमीहेत जानन्नात्महितं नरः ॥	KK-01-07-151-027c
श्यालश्च ते सखा चासौ तस्य त्वं प्राणवल्लभः ।	KK-01-07-151-028a
स्नेहमभ्यधिकं तस्य तव सख्यमवस्थितम् ॥	KK-01-07-151-028c
न तेन भवतो युद्धं भविता नर्मतोऽपि वा ।	KK-01-07-151-029a
अपिचार्थे तव पुरा शक्रेण किल चोदितः ॥	KK-01-07-151-029c
गोकुले वर्धमानस्तु नन्दगोपस्य कारणात् ।	KK-01-07-151-030a
ममांशः पाण्डवो लोके पृथिव्यां पुरुषोत्तमः ॥	KK-01-07-151-030c
कौन्तेयावरजः श्रीमानर्जुनो नाम वीर्यवान् ।	KK-01-07-151-031a
भुवो भारापहरणे साहाय्यं ते करिष्यति ॥	KK-01-07-151-031c
तदर्थमभयं देहि पाहि चास्मत्कृते प्रभो ।	KK-01-07-151-032a
इत्युक्तः पुण्डरीकाक्षस्तदा शक्रेण फल्गुन ॥	KK-01-07-151-032c
तमुवाच ततः श्रीमाञ्शङ्खचक्रगदाधरः ।	KK-01-07-151-033a
जानामि पाण्डवे वंशे जातं पार्थं पितृष्वसुः ॥	KK-01-07-151-033c
पुत्रं परमधर्मिष्ठं सर्वशस्त्रभृतां वरम् ।	KK-01-07-151-034a
पालयामि त्वदंशं तं सर्वलोकमहाभुजम् ॥	KK-01-07-151-034c
आवयोः सख्यसदृशं न च लोके भविष्यति ।	KK-01-07-151-035a
यस्तद्भक्तः समद्भक्तो यस्तं द्वेष्टि स मामपि ॥	KK-01-07-151-035c
यन्मे वित्तं तु तत्तस्य तं विनाहं न जीवये ।	KK-01-07-151-036a
इति पार्थ पुरा शक्रमाह सर्वेश्वरो हरिः ॥	KK-01-07-151-036c
तस्मात्तवापि सदृशस्तं विनाभ्यधिकः पुमान् ।	KK-01-07-151-037a
न चेह भविता लोके तमेव शरणं व्रज ॥	KK-01-07-151-037c
शरण्यः सर्वभूतानां देवदेवो जनार्दनः ॥	KK-01-07-151-038a
वैशम्पायन उवाच	KK-01-07-151-039
तथेति च प्रतिज्ञाय द्रोणाय कुरुपुङ्गवः ।	KK-01-07-151-039a
उपसङ्गृह्य चरणौ युधिष्ठिरवशोऽभवत् ॥	KK-01-07-151-039c
स्वभावादगमच्छब्दो महीं सागरमेखलाम् ।	KK-01-07-151-040a
अर्जुनस्य समो लोके नास्ति कश्चिद्धनुर्धरः ॥	KK-01-07-151-040c
गदायुद्धेऽसियुद्धे च रथयुद्धे च पाण्डवः ।	KK-01-07-151-041a
पारगश्च धनुर्युद्धे बभूवाथ धनञ्जयः ॥	KK-01-07-151-041c
नीतिमान्सकलां नीतिं विबुधाधिपतेस्तदा ।	KK-01-07-151-042a
'अस्त्रे शस्त्रे च शास्त्रे च रथनागाश्वकर्मणि ।'	KK-01-07-151-042c
अवाप्य सहदेवोऽपि भ्रातॄणां ववृते वशे  ॥	KK-01-07-151-042e
द्रोणेनैवं विनीतश्च भ्रातॄणां नकुलः प्रियः ।	KK-01-07-151-043a
चित्रयोधी समाख्यातो बभूवातिरथोदितः ॥	KK-01-07-151-043c
त्रिवर्षकृतयज्ञस्तु गन्धर्वाणामुपप्लवे ।	KK-01-07-151-044a
अर्जुनप्रमुखैः पार्थैः सौवीरः समरे हतः ॥	KK-01-07-151-044c
न शशाक वशे कर्तुं यं पाण्डुरपि वीर्यवान् ।	KK-01-07-151-045a
सोऽर्जुनेन वशं नीतो राजासीद्यवनाधिपः ॥	KK-01-07-151-045c
अतीव बलसम्पन्नः सदा मानि कुरून्प्रति ।	KK-01-07-151-046a
विपुलो नाम सौवीरः शस्तः पार्थेन धीमता ॥	KK-01-07-151-046c
दत्तामित्र इति ख्यातं सङ्ग्रामे कृतनिश्चयम् ।	KK-01-07-151-047a
सुमित्रं नाम सौवीरमर्जुनोऽदमयच्छरैः ॥	KK-01-07-151-047c
भीमसेनसहायश्च रथानामयुतं च सः ।	KK-01-07-151-048a
अर्जुनः समरे प्राच्यान्सर्वानेकरथोऽजयत् ॥	KK-01-07-151-048c
तथैवैकरथो गत्वा दक्षिणामजयद्दिशम् ।	KK-01-07-151-049a
धनौघं प्रापयामास कुरुराष्ट्रं धनञ्जयः ॥	KK-01-07-151-049c
`यतः पञ्चदशे वर्षे सर्वमेतच्चकार सः ।	KK-01-07-151-050a
तं दृष्ट्वा धार्तराष्ट्राणां ततो भयमजायत ॥	KK-01-07-151-050c
यः सर्वान्धृतराष्ट्रस्य पुत्रान्विप्रचकार ह ।	KK-01-07-151-051a
भीमसेनो महाबाहुर्बलाद्बलवतां वरः ॥	KK-01-07-151-051c
अदुष्टभावं तं दोषैर्जगृहुर्दोषबुद्धयः ।	KK-01-07-151-052a
धार्तराष्ट्रास्तथा सर्वे भयाद्भीमस्य कर्मणा ॥	KK-01-07-151-052c
तं दृष्ट्वा कर्मभिः पार्थान्सर्वानागतलक्षणान् ।	KK-01-07-151-053a
बलाद्बहुगुणांस्तेभ्यो बिभियुर्दोषबुद्धयः ॥	KK-01-07-151-053c
एवं सर्वे महात्मानः पाण्डवा मनुजोत्तमाः ।	KK-01-07-151-054a
परराष्ट्राणि निर्जित्य स्वराष्ट्रं ववृधुः पुरा ॥	KK-01-07-151-054c
ततो बलमतिख्यातं विज्ञाय दृढधन्विनाम् ।	KK-01-07-151-055a
दूषितः सहसा भावो धृतराष्ट्रस्य पाण्डुषु ।	KK-01-07-151-055c
स चिन्तापरमो राजा न निद्रामलभन्निशि ॥	KK-01-07-151-055e
	
	
	
	
अध्यायः 152	
	
वैशम्पायन उवाच	KK-01-07-152-001
प्राणाधिकं भीमसेनं कृतविद्यं धनञ्जयम् ।	KK-01-07-152-001a
दुर्योधनो लक्षयित्वा पर्यतप्यत दुर्मनाः ॥	KK-01-07-152-001c
ततो वैकर्तनः कर्णः शकुनिश्चापि सौबलः ।	KK-01-07-152-002a
अनेकैरभ्युपायैस्ते जिघांसन्ति स्म पाण्डवान् ॥	KK-01-07-152-002c
पाण्डवा अपि तत्सर्वं प्रतिचक्रुर्यथाबलम् ।	KK-01-07-152-003a
उद्भावनमकुर्वन्तो विदुरस्य मते स्थिताः ॥	KK-01-07-152-003c
गुणैः समुदितान्दृष्ट्वा पौराः पाण्डुसुतांस्तदा ।	KK-01-07-152-004a
कथयाञ्चक्रिरे तेषां गुणान्संसत्सु भारत ॥	KK-01-07-152-004c
राज्यप्राप्तिं च सम्प्राप्तं ज्येष्ठं पाण्डुसुतं तदा ।	KK-01-07-152-005a
कथयन्ति स्म सम्भूय चत्वरेषु सभासु च ॥	KK-01-07-152-005c
प्रज्ञाश्चक्षुरचक्षुष्ट्वाद्धृतराष्ट्रो जनेश्वरः ।	KK-01-07-152-006a
राज्यं न प्राप्तवान्पूर्वं स कथं नृपतिर्भवेत् ॥	KK-01-07-152-006c
तथा शान्तनवो भीष्मः सत्यसन्धो महाव्रतः ।	KK-01-07-152-007a
प्रत्याख्याय पुरा राज्यं न स जातु ग्रहीष्यति ॥	KK-01-07-152-007c
ते वयं पाण्डवज्येष्ठं तरुणं वृद्धशीलिनम् ।	KK-01-07-152-008a
अभिषिञ्चाम साध्वद्य सत्यकारुण्यवेदिनम् ॥	KK-01-07-152-008c
स हि भीष्मं शान्तनवं धृतराष्ट्रं च धर्मवित् ।	KK-01-07-152-009a
सपुत्रं विविधैर्भोगैर्योजयिष्यति पूजयन् ॥	KK-01-07-152-009c
वैशम्पायन उवाच	KK-01-07-152-010
तेषां दुर्योधनः श्रुत्वा तानि वाक्यानि जल्पताम् ।	KK-01-07-152-010a
युधिष्ठिरानुरक्तानां पर्यतप्यत दुर्मतिः ॥	KK-01-07-152-010c
स तप्यमानो दुष्टात्मा तेषां वाचो न चक्षमे ।	KK-01-07-152-011a
ईर्ष्यया चापि सन्तप्तो धृतराष्ट्रमुपागमत् ॥	KK-01-07-152-011c
ततो विरहितं दृष्ट्वा पितरं प्रतिपूज्य सः ।	KK-01-07-152-012a
पौरानुरागसन्तप्तः पश्चादिदमभाषत ॥	KK-01-07-152-012c
श्रुता मे जल्पतां तात पौराणामशिवा गिरः ।	KK-01-07-152-013a
त्वामनादृत्य भीष्मं च पतिमिच्छन्ति पाण्डवम् ॥	KK-01-07-152-013c
मतमेतच्च भीष्मस्य न स राज्यं बुभुक्षति ।	KK-01-07-152-014a
अस्माकं तु परां पीडां चिकीर्षन्ति पुरे जनाः ॥	KK-01-07-152-014c
पितृतः प्राप्तवान्राज्यं पाण्डुरात्मगुणैः पुरा ।	KK-01-07-152-015a
त्वमन्धगुणसंयोगात्प्राप्तं राज्यं न लब्धवान् ॥	KK-01-07-152-015c
स एष पाण्डोर्दायाद्यं यदि प्राप्नोति पाण्डवः ।	KK-01-07-152-016a
तस्य पुत्रो ध्रुवं प्राप्तस्तस्य तस्यापि चापरः ॥	KK-01-07-152-016c
ते वयं राजवंशेन हीनाः सह सुतैरपि ।	KK-01-07-152-017a
अवज्ञाता भविष्यामो लोकस्य जगतीपते ॥	KK-01-07-152-017c
सततं निरयं प्राप्ताः परपिण्डोपजीविनः ।	KK-01-07-152-018a
न भवेम यथा राजंस्तथा नीतिर्विधीयताम् ॥	KK-01-07-152-018c
यदि त्वं हि पुरा राजन्निदं राज्यमवाप्तवान् ।	KK-01-07-152-019a
ध्रुवं प्राप्स्याम च वयं राज्यमप्यवशे जने ॥	KK-01-07-152-019c
वैशम्पायन उवाच	KK-01-07-152-020
धृतराष्ट्रस्तु पुत्रस्य श्रुत्वा वचनमीदृशम् ।	KK-01-07-152-020a
मुहूर्तमिव सञ्चिन्त्य दुर्योधनमथाब्रवीत् ॥	KK-01-07-152-020c
धर्मनित्यस्तथा पाण्डुः सुप्रीतो मयि कौरवः ।	KK-01-07-152-021a
सर्वेषु ज्ञातिषु तथा मदीयेषु विशेषतः ॥	KK-01-07-152-021c
नात्र किञ्चन जानाति भोजनादि चिकीर्षितम् ।	KK-01-07-152-022a
निवेदयति तत्सर्वं मयि धर्मभृतां वरः ॥	KK-01-07-152-022c
तस्य पुत्रो यथा पाण्डुस्तथा धर्मपरः सदा ।	KK-01-07-152-023a
गुणावाँल्लोकविख्यातो नगरे च प्रतिष्ठितः ॥	KK-01-07-152-023c
स कथं शक्यतेऽस्माभिरपाक्रष्टुं नरर्षभः ।	KK-01-07-152-024a
राज्यमेष हि नः प्राप्तः ससहयो विशेषतः ॥	KK-01-07-152-024c
भृता हि पाण्डुनाऽमात्या बलं च सततं मतम् ।	KK-01-07-152-025a
धृताः पुत्राश्च पौत्राश्च तेषामपि विशेषतः ॥	KK-01-07-152-025c
ते तथा संस्तुतास्तात विषये पाण्डुना नराः ।	KK-01-07-152-026a
कथं युधिष्ठिरस्यार्थे न नो हन्युः सबान्धवान् ॥	KK-01-07-152-026c
नैते विषयमिच्छेयुर्धर्मत्यागे विशेषतः ।	KK-01-07-152-027a
ते वयं कौरवेन्द्राणामेतेषां च महात्मनाम् ॥	KK-01-07-152-027c
कथं न वाच्यतां तात गच्छेम जगतस्तथा ॥	KK-01-07-152-028a
दुर्योधन उवाच	KK-01-07-152-029
मध्यस्थः सततं भीष्मो द्रोणपुत्रो मयि स्थितः ।	KK-01-07-152-029a
यतः पुत्रस्ततो द्रोणो भविता नात्र संशयः ॥	KK-01-07-152-029c
कृपः शारद्वतश्चैव यत एव वयं ततः ।	KK-01-07-152-030a
भागिनेयं ततो द्रौणिं न त्यक्ष्यति कथञ्चन ॥	KK-01-07-152-030c
क्षत्ता तु बन्धुरस्माकं प्रच्छन्नस्तु ततः परैः ।	KK-01-07-152-031a
न चैकः स समर्थोऽस्मान्पाण्डवार्थे प्रबाधितुम् ॥	KK-01-07-152-031c
सुविस्रब्धान्पाण्डुसुतान्सह मात्रा विवासय ।	KK-01-07-152-032a
वारणावतमद्यैव नात्र दोषो भविष्यति ॥	KK-01-07-152-032c
विनिद्राकरणं घोरं हृदि शल्यमिवार्पितम्  ।	KK-01-07-152-033a
शोकपावकमुद्धूतं कर्मणानेन नाशय  ॥	KK-01-07-152-033c
	
	
अध्यायः 153	
	
वैशम्पायन उवाच	KK-01-07-153-001
श्रुत्वा पाण्डुसुतान्वीरान्बलोद्रिक्तान्महौजसः ।	KK-01-07-153-001a
धृतराष्ट्रो महीपालश्चिन्तामगमदातुरः ॥	KK-01-07-153-001c
तत आहूय मन्त्रज्ञं राजशास्त्रार्थवित्तमम् ।	KK-01-07-153-002a
कणिकं मन्त्रिणां श्रेष्ठं धृतराष्ट्रोऽब्रवीद्वचः ॥	KK-01-07-153-002c
उत्सक्ताः पाण्डवा नित्यं तेभ्योऽसूये द्विजोत्तम ।	KK-01-07-153-003a
तत्र मे निश्चिततमं सन्धिविग्रहकारणम्  ।	KK-01-07-153-003c
कणिक त्वं ममाचक्ष्व करिष्ये वचनं तव ॥	KK-01-07-153-003e
वैशम्पायन उवाच	KK-01-07-153-004
`दुर्योधनोऽथ शकुनिः कर्णदुःशासनावपि ।	KK-01-07-153-004a
कणिकं ह्युपसङ्गृह्य मन्त्रिणं सौबलस्य च ॥	KK-01-07-153-004c
पप्रच्छुर्भरतश्रेष्ठ पाण्डवान्प्रति नैकधा ।	KK-01-07-153-005a
प्रबुद्धाः पाण्डवा नित्यं सर्वे तेभ्यस्त्रसामहे ॥	KK-01-07-153-005c
अनूनं सर्वपक्षाणां यद्भवेत्क्षेमकारकम् ।	KK-01-07-153-006a
भारद्वाज तदाचक्ष्व करिष्यामः कथं वयम् ॥	KK-01-07-153-006c
वैशम्पायन उवाच	KK-01-07-153-007
स प्रसन्नमनास्तेन परिपृष्टो द्विजोत्तमः ।	KK-01-07-153-007a
उवाच वचनं तीक्ष्णं राजशास्त्रार्थदर्शनम् ॥	KK-01-07-153-007c
कणिक उवाच	KK-01-07-153-008
शृणु राजन्निदं तत्र प्रोच्यमानं मयानघ ।	KK-01-07-153-008a
न मेऽभ्यसूया कर्तव्या श्रुत्वैतत्कुरुसत्तम ॥	KK-01-07-153-008c
नित्यमुद्यतदण्डः स्यान्नित्यं विवृतपौरुषः ।	KK-01-07-153-009a
अच्छिद्रश्छिद्रदर्शी स्यात्परेषां विवरानुगः ॥	KK-01-07-153-009c
नित्यमुद्यतदण्डाद्धि भृशमुद्विजते जनः ।	KK-01-07-153-010a
तस्मात्सर्वाणि कार्याणि दण्डेनैव विधारयेत् ॥	KK-01-07-153-010c
नास्य च्छिद्रं परः पश्येच्छिद्रेण परमन्वियात् ।	KK-01-07-153-011a
गूहेत्कूर्म इवाङ्गानि रक्षेद्विवरमात्मनः ॥	KK-01-07-153-011c
`नित्यं च ब्राह्मणाः पूज्या नृपेण हितमिच्छता ।	KK-01-07-153-012a
सृष्टो नृपो हि विप्राणां पालने दुष्टनिग्रहे ॥	KK-01-07-153-012c
उभाभ्यां वर्धते धर्मो धर्मवृद्ध्या जितावुभौ ।	KK-01-07-153-013a
लोकश्चायं परश्चैव ततो धर्मं समाचरेत् ॥	KK-01-07-153-013c
कृतापराधं पुरुषं दृष्ट्वा यः क्षमते नृपः ।	KK-01-07-153-014a
तेनावमानमाप्नोति पापं चेह परत्र च ॥	KK-01-07-153-014c
यो विभूतिमवाप्योच्चै राज्ञो विकुरुतेऽधमः ।	KK-01-07-153-015a
तमानयित्वा हत्वा च दद्याद्धीनाय तद्धनम् ॥	KK-01-07-153-015c
नो चेद्धुरि नियुक्ता ये स्थास्यन्ति वशमात्मनः ।	KK-01-07-153-016a
राजा नियुञ्ज्यात्पुरुषानाप्तान्धर्मार्थकोविदान् ॥	KK-01-07-153-016c
ये नियुक्तास्तथा केचिद्राष्ट्रं वा यदि वा पुरम् ।	KK-01-07-153-017a
ग्रामं जनपदं वापि बाधेयुर्यदि वा न वा ॥	KK-01-07-153-017c
परीक्षणार्थं विसृजेदानतांश्छन्नरूपिणः ।	KK-01-07-153-018a
परीक्ष्य पापकं जह्याद्धनमादाय सर्वशः ॥	KK-01-07-153-018c
नासम्यक्कृत्यकारी स्यादुपक्रम्य कदाचन ।	KK-01-07-153-019a
कण्टको ह्यपि दुश्छिन्न आस्रावं जनयेच्चिरम् ॥	KK-01-07-153-019c
वधमेव प्रशंसन्ति शत्रूणामपकारिणाम् ।	KK-01-07-153-020a
सुविदीर्णं सुविक्रान्तं सुयुद्धं सुपलायितम् ॥	KK-01-07-153-020c
आपद्यापदि काले च कुर्वीत न विचारयेत् ।	KK-01-07-153-021a
नावज्ञेयो रिपुस्तात दुर्बलोऽपि कथं चन ॥	KK-01-07-153-021c
अल्पोऽप्यग्निर्वनं कृत्स्नं दहत्याश्रयसंश्रयात् ।	KK-01-07-153-022a
अन्धः स्यादन्धवेलायां बाधिर्यमपि चाश्रयेत् ॥	KK-01-07-153-022c
कुर्यात्तृणमयं चापं शयीत मृगशायिकाम् ।	KK-01-07-153-023a
सान्त्वादिभिरुपायैस्तु हन्याच्छत्रुं वशे स्थितं ॥	KK-01-07-153-023c
दया न तस्मिन्कर्तव्या शरणागत इत्युत ।	KK-01-07-153-024a
निरुद्विग्नो हि भवति न हताज्जायते भयम् ॥	KK-01-07-153-024c
हन्यादमित्रं दानेन तथा पूर्वापकारिणम् ।	KK-01-07-153-025a
हन्यात्त्रीन्पञ्च सप्तेति परपक्षस्य सर्वशः ॥	KK-01-07-153-025c
मूलमेवादितश्छिन्द्यात्परपक्षस्य नित्यशः ।	KK-01-07-153-026a
ततः सहायांस्तत्पक्षान्सर्वांश्च तदनन्तरम् ॥	KK-01-07-153-026c
छिन्नमूले ह्यधिष्ठाने सर्वे तज्जीविनो हताः ।	KK-01-07-153-027a
कथं नु शाखास्तिष्ठेरंश्छिन्नमूले वनस्पतौ ॥	KK-01-07-153-027c
एकाग्रः स्यादविवृतो नित्यं विवरदर्शकः ।	KK-01-07-153-028a
राजन्नित्यं सपत्नेषु नित्योद्विग्नः समाचरेत् ॥	KK-01-07-153-028c
अग्न्याधानेन यज्ञेन काषायेण जटाजिनैः ।	KK-01-07-153-029a
लोकान्विश्वासयित्वैव ततो लुम्पेद्यथा वृकः ॥	KK-01-07-153-029c
अङ्कुशं शौचमित्याहुरर्थानामुपधारणे ।	KK-01-07-153-030a
आनाम्य फलितां शाखां पक्वं पक्वं प्रशातयेत् ॥	KK-01-07-153-030c
फलार्थोऽयं समारम्भो लोके पुंसां विपश्चिताम् ।	KK-01-07-153-031a
वहेदमित्रं स्कन्धेन यावत्कालस्य पर्ययः ॥	KK-01-07-153-031c
ततः प्रत्यागते काले भिन्द्याद्घटमिवाश्मनि ।	KK-01-07-153-032a
अमित्रो न विमोक्तव्यः कृपणं बह्वपि ब्रुवन् ॥	KK-01-07-153-032c
कृपा न तस्मिन्कर्तव्या हन्यादेवापकारिणम् ।	KK-01-07-153-033a
हन्यादमित्रं सान्त्वेन तथा दानेन वा पुनः ॥	KK-01-07-153-033c
तथैव भेददण्डाभ्यां सर्वोपायैः प्रशातयेत् ।	KK-01-07-153-034a
धृतराष्ट्र उवाच	KK-01-07-153-034
कथं सान्त्वेन दानेन भेदैर्दण्डेन वा पुनः ॥	KK-01-07-153-034c
अमित्रः शक्यते हन्तुं तन्मे ब्रूहि यथायथम् ।	KK-01-07-153-035a
कणिक उवाच	KK-01-07-153-035
शृणु राजन्यथा वृत्तं वने निवसतः पुरा ॥	KK-01-07-153-035c
जम्बुकस्य महाराज नीतिशास्त्रार्थदर्शिनः ।	KK-01-07-153-036a
अथ कश्चित्कृतप्रज्ञः शृगालः स्वार्थपण्डितः ॥	KK-01-07-153-036c
सखिभिर्न्यवसत्सार्धं व्याघ्राखुवृकबभ्रुभिः ।	KK-01-07-153-037a
तेऽपश्यन्विपिने तस्मिन्बलिनं मृगयूथपम् ॥	KK-01-07-153-037c
अशक्ता ग्रहणे तस्य ततो मन्त्रममन्त्रयन् ।	KK-01-07-153-038a
जम्बुक उवाच	KK-01-07-153-038
असकृद्यतितो ह्येष हन्तुं व्याघ्र वने त्वया ॥	KK-01-07-153-038c
युवा वै जवसंपन्नो बुद्धिशाली न शक्यते ।	KK-01-07-153-039a
मूषिकोऽस्य शयानस्य चरणौ भक्षयत्वयम् ॥	KK-01-07-153-039c
अथैनं भक्षितैः पादैर्व्याघ्रो गृह्णातु वै ततः ।	KK-01-07-153-040a
ततो वै भक्षयिष्यामः सर्वे मुदितमानसाः ॥	KK-01-07-153-040c
जम्बुकस्य तु तद्वाक्यं तथा चक्रः समाहिताः ।	KK-01-07-153-041a
मूषिकाभक्षितैः पादैर्मृगं व्याघ्रोऽवधीत्तदा ॥	KK-01-07-153-041c
दृष्ट्वैवाचेष्टमानं तु भूमौ मृगकलेवरम् ।	KK-01-07-153-042a
स्नात्वाऽऽगच्छत भद्रं वो रक्षामीत्याह जम्बुकः ॥	KK-01-07-153-042c
शृगालवचनात्तेऽपि गताः सर्वे नदीं ततः ।	KK-01-07-153-043a
स चिन्तापरमो भूत्वा तस्थौ तत्रैव जम्बुकः ॥	KK-01-07-153-043c
अथाजगाम पूर्वं तु स्नात्वा व्याघ्रो महाबलः ।	KK-01-07-153-044a
ददर्श जम्बुकं चैव चिन्ताकुलितमानसम् ॥	KK-01-07-153-044c
व्याघ्र उवाच	KK-01-07-153-045
किं शोचसि महाप्राज्ञ त्वं नो बुद्धिमतां वरः ।	KK-01-07-153-045a
अशित्वा पिशितान्यद्य विहरिष्यामहे वयम् ॥	KK-01-07-153-045c
जम्बुक उवाच	KK-01-07-153-046
शृणु मे त्वं महाबाहो यद्वाक्यं मूषिकोऽब्रवीत् ।	KK-01-07-153-046a
धिग्बलं मृगराजस्य मयाद्यायं मृगो हतः ॥	KK-01-07-153-046c
मद्बाहुबलमाश्रित्य तृप्तिमद्य गमिष्यति ।	KK-01-07-153-047a
तस्यैवं गर्जितं श्रुत्वा ततो भक्ष्यं न रोचये ॥	KK-01-07-153-047c
व्याघ्र उवाच	KK-01-07-153-048
ब्रवीति यदि स ह्येवं काले ह्यस्मि प्रबोधितः ।	KK-01-07-153-048a
स्वबाहुबलमाश्रित्य हनिष्येऽहं वनेचरान् ॥	KK-01-07-153-048c
खादिष्ये तत्र मांसानि इत्युक्त्वा प्रस्थितो वनम् ।	KK-01-07-153-049a
एतस्मिन्नेव काले तु मूषिकोऽप्याजगाम ह ॥	KK-01-07-153-049c
तमागतमभिप्रेक्ष्य शृगालोऽप्यब्रवीद्वचः ।	KK-01-07-153-050a
शृणु मूषिक भद्रं ते नकुलो यदिहाब्रवीत् ॥	KK-01-07-153-050c
मृगमांसं न खादेयं गरमेतन्न रोचते ।	KK-01-07-153-051a
मूषिकं भक्षयिष्यामि तद्भवाननुमन्यताम् ॥	KK-01-07-153-051c
तच्छ्रुत्वा मूषिको वाक्यं संत्रस्तः प्रगतो बिलम् ।	KK-01-07-153-052a
ततः स्नात्वा स वै तत्र आजगाम वृको नपृ ॥	KK-01-07-153-052c
तमागतमिदं वाक्यमब्रवीज्जम्बुकस्तदा ।	KK-01-07-153-053a
मृगराजो हि संक्रुद्धो न ते साधु भविष्यति ॥	KK-01-07-153-053c
सकलत्रस्त्विहायाति कुरुष्व यदनन्तरम् ।	KK-01-07-153-054a
एवं संचोदितस्तेन जम्बुकेन तदा वृकः ॥	KK-01-07-153-054c
ततोऽवलुम्पनं कृत्वा प्रयातः पिशिताशनः ।	KK-01-07-153-055a
एतस्मिन्नेव काले तु नकुलोऽप्याजगाम ह ॥	KK-01-07-153-055c
तमुवाच महाराज नकुलं जम्बुको वने ।	KK-01-07-153-056a
स्वबाहुबलमाश्रित्य निर्जितास्तेऽन्यतो गताः ॥	KK-01-07-153-056c
मम दत्त्वा नियुद्धं त्वं भुङ्क्ष्व मांसं यथेप्सितम् ।	KK-01-07-153-057a
नकुल उवाच	KK-01-07-153-057
मृगराजो वृकश्चैव बुद्धिमानपि मूषिकः  ॥	KK-01-07-153-057c
निर्जिता यत्त्वया वीरास्तस्माद्वीरतरो भवान् ।	KK-01-07-153-058a
न त्वयाप्युत्सहे योद्धुमित्युक्त्वा सोऽप्युपागमत् ॥	KK-01-07-153-058c
कणिक उवाच	KK-01-07-153-059
एवं तेषु प्रयातेषु जम्बुको हृष्टमानसः ।	KK-01-07-153-059a
खादति स्म तदा मांसमेकः सन्मन्त्रनिश्चयात् ।	KK-01-07-153-059c
एवं समाचरन्नित्यं सुखमेधेत भूपतिः ॥	KK-01-07-153-059e
भयेन भेदयेद्भीरुं शूरमञ्जलिकर्मणा ।	KK-01-07-153-060a
लुब्धमर्थप्रदानेन समं न्यूनं तथौजसा ॥	KK-01-07-153-060c
एवं ते कथितं राजन् शृणु चाप्यपरं तथा ॥	KK-01-07-153-061a
पुत्रः सखा वा भ्राता वा पिता वा यदि वा गुरुः ।	KK-01-07-153-062a
रिपुस्थानेषु वर्तन्तो हन्तव्या भूतिमिच्छता ॥	KK-01-07-153-062c
शपथेनाप्यरिं हन्यादर्थदानेन वा पुनः ।	KK-01-07-153-063a
विषेण मायया वापि नोपेक्षेत कथंचन ।	KK-01-07-153-063c
उभौ चेत्संशयोपेतौ श्रद्धावांस्तत्र वर्धते ॥	KK-01-07-153-063e
गुरोरप्यवलिप्तस्य कार्याकार्यमजानतः ।	KK-01-07-153-064a
उत्पथं प्रतिपन्नस्य न्याय्यं भवति शासनम् ॥	KK-01-07-153-064c
क्रुद्धोऽप्यक्रुद्धरूपः स्यात्स्मितपूर्वाभिभाषिता ।	KK-01-07-153-065a
'न चैनं क्रोधसन्दीप्तं विद्यात्कश्चित्कथञ्चन ।	KK-01-07-153-065c
न चाप्यन्यमपध्वंसेत्कदाचित्कोपसंयुतः ॥	KK-01-07-153-065e
प्रहरिष्यन्प्रियं ब्रूयात्प्रहरन्नपि भारत ।	KK-01-07-153-066a
प्रहृत्य च प्रियं ब्रूयाच्छोचन्निव रुदन्निव ॥	KK-01-07-153-066c
आश्वासयेच्चापि परं सान्त्वधर्मार्थवृत्तिभिः ।	KK-01-07-153-067a
अथ तं प्रहरेत्काले तथा विचलितं पथि ॥	KK-01-07-153-067c
अपि घोरापराधस्य धर्ममाश्रित्य तिष्ठतः ।	KK-01-07-153-068a
स हि प्रच्छाद्यते दोषः शैलो मेघैरिवासितैः ॥	KK-01-07-153-068c
यः स्यादनुप्राप्तवधस्तस्यागारं प्रदीपयेत् ।	KK-01-07-153-069a
अधनान्नास्तिकांश्चोरान्विषकर्मसु योजयेत् ॥	KK-01-07-153-069c
प्रत्युत्थानासनाद्येन सम्प्रदानेन केनचित् ।	KK-01-07-153-070a
अतिविश्रब्धघाती स्यात्तीक्ष्णंदष्ट्रो निमग्नकः ॥	KK-01-07-153-070c
अशङ्कितेभ्यः शङ्केत शङ्कितेभ्यश्च सर्वशः ।	KK-01-07-153-071a
अशङ्क्याद्भयमुत्पन्नमपि मूलं निकृन्तति ॥	KK-01-07-153-071c
न विश्वसेदविश्वस्ते विश्वस्ते नातिविश्वसेत् ।	KK-01-07-153-072a
विश्वासाद्भयमुत्पन्नं मूलान्यपि निकृन्तति ॥	KK-01-07-153-072c
चारः सुविहितः कार्य आत्मनश्च परस्य वा ।	KK-01-07-153-073a
पाषण्डांस्तापसादींश्च परराष्ट्रेषु योजयेत् ॥	KK-01-07-153-073c
उद्यानेषु विहारेषु देवतायतनेषु च ।	KK-01-07-153-074a
पानागारेषु रथ्यासु सर्वतीर्थेषु चाप्यथ ॥	KK-01-07-153-074c
चत्वरेषु च कूपेषु पर्वतेषु वनेषु च ।	KK-01-07-153-075a
समवायेषु सर्वेषु सरित्सु च विचारयेत् ॥	KK-01-07-153-075c
वाचा भृशं विनीतः स्याद्धृदयेन तथा क्षुरः ।	KK-01-07-153-076a
स्मितपूर्वाभिभाषी स्यात्सृष्टो रौद्रस्य कर्मणः ॥	KK-01-07-153-076c
अञ्जलिः शपथः सान्त्वं शिरसा पादवन्दनम् ।	KK-01-07-153-077a
आशाकरणमित्येवं कर्तव्यं भूतिमिच्छता ॥	KK-01-07-153-077c
सुपुष्पितः स्यादफलः फलवान्स्याद्दुरारुहः ।	KK-01-07-153-078a
आमः स्यात्पक्वसङ्काशो नच जीर्येत कर्हिचित् ॥	KK-01-07-153-078c
त्रिवर्गे त्रिविधा पीडा ह्यनुबन्धास्तथैव च ।	KK-01-07-153-079a
अनुबन्धाः शुभा ज्ञेयाः पीडास्तु परिवर्जयेत् ॥	KK-01-07-153-079c
धर्मं विचरतः पीडा सापि द्वाभ्यां नियच्छति ।	KK-01-07-153-080a
अर्थं चाप्यर्थलुब्धस्य कामं चातिप्रवर्तिनः ॥	KK-01-07-153-080c
अगर्वितात्मा युक्तश्च सान्त्वयुक्तोऽनसूयिता ।	KK-01-07-153-081a
अवेक्षितार्थः शुद्धात्मा मन्त्रयीत द्विजैः सह ॥	KK-01-07-153-081c
कर्मणा येन केनैव मृदुना दारुणेन च ।	KK-01-07-153-082a
उद्धरेद्दीनमात्मानं समर्थो धर्ममाचरेत् ॥	KK-01-07-153-082c
न संशयमनारुह्य नरो भद्राणि पश्यति ।	KK-01-07-153-083a
संशयं पुनरारुह्य यदि जीवति पश्यति ॥	KK-01-07-153-083c
यस्य बुद्धिः परिभवेत्तमतीतेन सान्त्वयेत् ।	KK-01-07-153-084a
अनागतेन दुर्बुद्धिं प्रत्युत्पन्नेन पण्डितम् ॥	KK-01-07-153-084c
योऽरिणा सह सन्धाय शयीत कृतकृत्यवत् ।	KK-01-07-153-085a
स वृक्षाग्रे यथा सुप्तः पतितः प्रतिबुध्यते ॥	KK-01-07-153-085c
मन्त्रसंवरणे यत्नः सदा कार्योऽनसूयता ।	KK-01-07-153-086a
आकारमभिरक्षेत चारेणाप्यनुपालितः ॥	KK-01-07-153-086c
`न रात्रौ मन्त्रयेद्विद्वान्न च कैश्चिदुपासितः ।	KK-01-07-153-087a
प्रासादाग्रे शिलाग्रे वा विशाले विजनेपि वा ॥	KK-01-07-153-087c
समन्तात्तत्र पश्यद्भिः सहाप्तैरेव मन्त्रयेत् ।	KK-01-07-153-088a
नैव संवेशयेत्तत्र मन्त्रवेश्मनि शारिकाम् ॥	KK-01-07-153-088c
शुकान्वा शारिका वापि बालमूर्खजडानपि ।	KK-01-07-153-089a
प्रविष्टानपि निर्वास्य मन्त्रयेद्धार्मिकैर्द्विजैः ॥	KK-01-07-153-089c
नीतिज्ञैर्न्यायशास्त्रज्ञैरितिहासे सुनिष्ठितैः ।	KK-01-07-153-090a
रक्षां मन्त्रस्य निश्छिद्रां मन्त्रान्ते निश्चयेत्स्वयम् ॥	KK-01-07-153-090c
वीरोपवर्णितात्तस्माद्धर्मार्थाभ्यामथात्मना ।	KK-01-07-153-091a
एकेन वाथ विप्रेण ज्ञातबुद्धिर्विनिश्चयेत् ॥	KK-01-07-153-091c
तृतीयेन न चान्येन व्रजेन्निश्चयमात्मवान् ।	KK-01-07-153-092a
षट्कर्णश्छिद्यते मन्त्र इति नीतिषु पठ्यते ॥	KK-01-07-153-092c
निःसृतो नाशयेत्मन्त्रो हस्तप्राप्तामपि श्रियम् ।	KK-01-07-153-093a
स्वमतं च परेषां च विचार्य च पुनःपुनः ।	KK-01-07-153-093c
गुणवद्वाक्यमादद्यान्नैव तृप्येद्विचक्षणः ॥	KK-01-07-153-093e
नाच्छित्वा परमर्माणि नाकृत्वा कर्म दारुणम् ।	KK-01-07-153-094a
नाहत्वा मत्स्यघातीव प्राप्नोति महतीं श्रियम् ॥	KK-01-07-153-094c
कर्शितं व्याधितं क्लिन्नमपानीयमघासकम् ।	KK-01-07-153-095a
परिविश्वस्तमन्दं च प्रहर्तव्यमरेर्बलम् ॥	KK-01-07-153-095c
नार्थिकोऽर्थिनमभ्येति कृतार्थे नास्ति सङ्गतम् ।	KK-01-07-153-096a
तस्मात्सर्वाणि साध्यानि सावशेषाणि कारयेत् ॥	KK-01-07-153-096c
संग्रहे विग्रहे चैव यत्नः कार्योऽनसूयता ।	KK-01-07-153-097a
उत्साहश्चापि यत्नेन कर्तव्यो भूतिमिच्छता ॥	KK-01-07-153-097c
नास्य कृत्यानि बुध्येरन्मित्राणि रिपवस्तथा ।	KK-01-07-153-098a
आरब्धान्येव पश्येरन्सुपर्यवसितान्यपि ॥	KK-01-07-153-098c
भीतवत्संविधातव्यं यावद्भयमनागतम् ।	KK-01-07-153-099a
आगतं तु भयं दृष्ट्वा प्रहर्तव्यमभीतवत् ॥	KK-01-07-153-099c
दैवेनोपहतं शत्रुमनुगृह्णाति यो नरः ।	KK-01-07-153-100a
स मृत्युमुपगृह्णाति गर्भमश्वतरी यथा ॥	KK-01-07-153-100c
अनागतं हि बुध्येत यच्च कार्यं पुरः स्थितम् ।	KK-01-07-153-101a
न तु बुद्धिक्षयात्किञ्चिदतिक्रामेत्प्रयोजनम् ॥	KK-01-07-153-101c
उत्साहश्चापि यत्नेन कर्तव्यो भूतिमिच्छता ।	KK-01-07-153-102a
विभज्य देशकालौ च दैवं धर्मादयस्त्रयः ।	KK-01-07-153-102c
नैःश्रेयसौ तु तौ ज्ञेयौ देशकालाविति स्थितिः ॥	KK-01-07-153-102e
तालवत्कुरुते मूलं बालः शत्रुरुपेक्षितः ।	KK-01-07-153-103a
गहनेऽग्निरिवोत्सृष्टः क्षिप्रं संजायते महान् ॥	KK-01-07-153-103c
अग्निस्तोकमिवात्मानं सन्धुक्षयति यो नरः ।	KK-01-07-153-104a
स वर्धमानो ग्रसते महान्तमपि सञ्चयम् ॥	KK-01-07-153-104c
'आदावेव ददानीति प्रियं ब्रूयान्निरर्थकम् ॥	KK-01-07-153-105a
आशां कालवतीं कुर्यात्कालं विघ्नेन योजयेत् ।	KK-01-07-153-106a
विघ्नं निमित्ततो ब्रूयान्निमित्तं वाऽपि हेतुतः ॥	KK-01-07-153-106c
क्षुरो भूत्वा हरेत्प्राणान्निशितः कालसाधनः ।	KK-01-07-153-107a
प्रतिच्छन्नो लोमहारी द्विषतां परिकर्तनः ॥	KK-01-07-153-107c
पाण्डवेषु यथान्यायमन्येषु च कुरूद्वह ।	KK-01-07-153-108a
वर्तमानो न मज्जेस्त्वं तथा कृत्यं समाचर ॥	KK-01-07-153-108c
सर्वकल्याणसम्पन्नो विशिष्ट इति निश्चयः ।	KK-01-07-153-109a
तस्मात्त्वं पाण्डुपुत्रेभ्यो रक्षात्मानं नराधिप ॥	KK-01-07-153-109c
भ्रातृव्या बलवन्तस्ते पाण्डुपुत्रा नराधिप ।	KK-01-07-153-110a
पश्चात्तापो यथा न स्यात्तथा नीतिर्विधीयताम् ॥	KK-01-07-153-110c
वैशम्पायन उवाच	KK-01-07-153-111
एवमुक्त्वा सम्प्रतस्थे कणिकः स्वगृहं ततः ।	KK-01-07-153-111a
धृतराष्ट्रोऽपि कौरव्यः शोकार्तः समपद्यत ॥ ॥	KK-01-07-153-111c
	
	
	
	
अध्यायः 154	
	
	
	
	
वैशम्पायन उवाच	KK-01-08-154-001
कणिकस्य मतं श्रुत्वा कार्त्स्न्येन भरतर्षभ ।	KK-01-08-154-001a
दुर्योधनश्च कर्णश्च शकुनिश्चापि सौबलः ।	KK-01-08-154-001c
दुशासनचतुर्थास्ते मन्त्रयामासुरेकदा ॥	KK-01-08-154-001e
ते कौरव्यमनुज्ञाप्य धृतराष्ट्रं नराधिपम् ।	KK-01-08-154-002a
दहने तु सपुत्रायाः कुन्त्या बुद्धिमकारयन् ॥	KK-01-08-154-002c
तेषामिङ्गितभावज्ञो विदुरस्तत्त्वदर्शिवान् ।	KK-01-08-154-003a
आकारेण च तं मन्त्रं बुबुधे दुष्टचेतसाम् ॥	KK-01-08-154-003c
ततो विदितवेद्यात्मा पाण्डवानां हिते रतः ।	KK-01-08-154-004a
पलायने मतिं चक्रे कुन्त्याः पुत्रैः सहानघः ॥	KK-01-08-154-004c
ततो वातसहां नावं यन्त्रयुक्तां पताकिनीम् ।	KK-01-08-154-005a
ऊर्मिक्षमां दृढां कृत्वा कुन्तीमिदमुवाच ह ॥	KK-01-08-154-005c
एष जातः कुलस्यास्य कीर्तिवंशप्रणाशनः ।	KK-01-08-154-006a
धृतराष्ट्रः परीतात्मा धर्मं त्यजति शाश्वतम् ॥	KK-01-08-154-006c
इयं वारिपथे युक्ता तरङ्गपवनक्षमा ।	KK-01-08-154-007a
नौर्यया मृत्युपाशात्त्वं सपुत्रा मोक्ष्यसे शुभे ॥	KK-01-08-154-007c
तच्छ्रुत्वा व्यथिता कुन्ती पुत्रैः सह यशस्विनी ।	KK-01-08-154-008a
नावमारुह्य गङ्गायां प्रययौ भरतर्षभ ॥	KK-01-08-154-008c
ततो विदुरवाक्येन नावं विक्षिप्य पाण्डवाः ।	KK-01-08-154-009a
धनं चादाय तैर्दत्तमरिष्टं प्राविशन्वनम् ॥	KK-01-08-154-009c
निषादी पञ्चपुत्रा तु जातेषु तत्र वेश्मनि ।	KK-01-08-154-010a
कारणाभ्यागता दग्धा सह पुत्रैरनागसा ॥	KK-01-08-154-010c
स च म्लेच्छाधमः पापो दग्धस्तत्र पुरोचनः ।	KK-01-08-154-011a
वञ्चिताश्च दुरात्मानो धार्तराष्ट्राः सहानुगाः ॥	KK-01-08-154-011c
अविज्ञाता महात्मानो जनानामक्षतास्तथा ।	KK-01-08-154-012a
जनन्या सह कौन्तेया मुक्ता विदुरमन्त्रिताः ॥	KK-01-08-154-012c
ततस्तस्मिन्पुरे लोका नगरे वारणावते ।	KK-01-08-154-013a
दृष्ट्वा जतुगृहं दग्धमन्वशोचन्त दुःखिताः ॥	KK-01-08-154-013c
प्रेषयामासू राजानं यथावृत्तं निवेदितुम् ।	KK-01-08-154-014a
संवृतस्ते महान्कामः पाण्डवान्दग्धवानसि ॥	KK-01-08-154-014c
सकामो भव कौरव्य भुङ्क्ष्व राज्यं सपुत्रकः ।	KK-01-08-154-015a
तच्छ्रुत्वा धृतराष्ट्रस्तु सहपुत्रेण शोचयन् ॥	KK-01-08-154-015c
प्रेतकार्याणि च तथा चकार सह बान्धवैः ।	KK-01-08-154-016a
पाण्डवानां तथा क्षत्ता भीष्मश्च कुरुसत्तमः ॥	KK-01-08-154-016c
जनमेजय उवाच 	KK-01-08-154-017
पुनर्विस्तरशः श्रोतुमिच्छामि द्विजसत्तम ।	KK-01-08-154-017a
दाहं जतुगृहस्यैव पाण्डवानां च मोक्षणम् ॥	KK-01-08-154-017c
सुनृशंसमिदं कर्म तेषां क्रूरोपसंहितम् ।	KK-01-08-154-018a
कीर्तयस्व यथावृत्तं परं कौतूहलं मम ॥	KK-01-08-154-018c
वैशम्पायन उवाच 	KK-01-08-154-019
शृणु विस्तरशो राजन्वदतो मे परन्तप ।	KK-01-08-154-019a
दाहं जतुगृहस्यैतत्पाण्डवानां च मोक्षणम् ॥	KK-01-08-154-019c
वैशम्पायन उवाच 	KK-01-08-154-020
ततो दुर्योधनो राजा धृतराष्ट्रमभाषत ।	KK-01-08-154-020a
पाण्डवेभ्यो भयं नः स्यात्तान्विवासयतां भवान् ।	KK-01-08-154-020c
निपुणेनाभ्युपायेन नगरं वारणावतम् ॥	KK-01-08-154-020e
धृतराष्ट्रस्तु पुत्रेण श्रुत्वा वचनमीरितम् ।	KK-01-08-154-021a
मुहूर्तमिव सञ्चिन्त्य दुर्योधनमथाब्रवीत् ॥	KK-01-08-154-021c
धर्मनित्यः सदा पाण्डुस्तथा धर्मपरायणः ।	KK-01-08-154-022a
सर्वेषु ज्ञातिषु तथा मयि त्वासीद्विशेषतः ॥	KK-01-08-154-022c
नासौ किञ्चिद्विजानाति भोजनादिचिकीर्षितम् ।	KK-01-08-154-023a
निवेदयति नित्यं हि मम राज्यं धृतव्रतः ॥	KK-01-08-154-023c
तस्य पुत्रो यथा पाण्डुस्तथा धर्मपरायणः ।	KK-01-08-154-024a
गुणवान्लोकविख्यातः पौरवाणां सुसम्मतः ॥	KK-01-08-154-024c
स कथं शक्यतेऽस्माभिरपाकर्तुं बलादितः ।	KK-01-08-154-025a
पितृपैतामाहाद्राज्यात्ससहायो विशेषतः ॥	KK-01-08-154-025c
भृता हि पाण्डुनाऽमात्या बलं च सततं भृतम् ।	KK-01-08-154-026a
भृताः पुत्राश्च पौत्राश्च तेषामपि विशेषतः ॥	KK-01-08-154-026c
ते पुरा सत्कृतास्तात पाण्डुना नागरा जनाः ।	KK-01-08-154-027a
कथं युधिष्ठिरस्यार्थे न नो हन्युः सबान्धवान् ॥	KK-01-08-154-027c
दुर्योधन उवाच 	KK-01-08-154-028
एवमेतन्मया तात भावितं दोषमात्मनि ।	KK-01-08-154-028a
दृष्ट्वा प्रकृतयः सर्वा अर्थमानेन पूजिताः ॥	KK-01-08-154-028c
ध्रुवमस्मत्सहायास्ते भविष्यन्ति प्रधानतः ।	KK-01-08-154-029a
अर्थवर्गः सहामात्यो मत्संस्थोऽद्य महीपते ॥	KK-01-08-154-029c
स भवान्पाण्डवानाशु विवासयितुमर्हति ।	KK-01-08-154-030a
मृदुनैवाभ्युपायेन नगरं वारणावतम् ॥	KK-01-08-154-030c
यदा प्रतिष्ठितं राज्यं मयि राजन्भविष्यति ।	KK-01-08-154-031a
तदा कुन्ती सहापत्या पुनरेष्यति भारत ॥	KK-01-08-154-031c
धृतराष्ट्र उवाच 	KK-01-08-154-032
दुर्योधन ममाप्येतद्धृदि सम्परिवर्तते ।	KK-01-08-154-032a
अभिप्रायस्य पापत्वान्नैवं तु विवृणोम्यहम् ॥	KK-01-08-154-032c
न च भीष्मो न च द्रोणो न च क्षत्ता न गौतमः ।	KK-01-08-154-033a
विवास्यमानान्कौन्तेयाननुमंस्यन्ति कर्हिचित् ॥	KK-01-08-154-033c
समा हि कौरवेयाणां वयं ते चैव पुत्रक ।	KK-01-08-154-034a
नैते विषममिच्छेयुर्धर्मयुक्ता मनस्विनः ॥	KK-01-08-154-034c
ते वयं कौरवेयाणामेतेषां च महात्मनाम् ।	KK-01-08-154-035a
कथं न वध्यतां तात गच्छाम जगतस्तथा ॥	KK-01-08-154-035c
दुर्योधन उवाच 	KK-01-08-154-036
मध्यस्थः सततं भीष्मो द्रोणपुत्रो मयि स्थितः ।	KK-01-08-154-036a
यतः पुत्रस्ततो द्रोणो भविता नात्र संशयः ॥	KK-01-08-154-036c
कृपः शारद्वतश्चैव यत एतौ ततो भवेत् ।	KK-01-08-154-037a
द्रोणं च भागिनेयं च न स त्यक्ष्यति कर्हिचित् ॥	KK-01-08-154-037c
क्षत्ताऽर्थबद्धस्त्वस्माकं प्रच्छन्नं संयतः परैः ।	KK-01-08-154-038a
न चैकः स समर्थोऽस्मान्पाण्डवार्थेऽधिबाधितुम् ॥	KK-01-08-154-038c
सुविस्रब्धः पाण्डुपुत्रान्सह मात्रा प्रवासय ।	KK-01-08-154-039a
वारणावतमद्यैव यथा यान्ति यथा कुरु ॥	KK-01-08-154-039c
विनिद्रकरणं घोरं हृदि शल्यमिवार्पितम् ।	KK-01-08-154-040a
शोकपावकमुद्भूतं कर्मणैतेन नाशय ॥ ॥	KK-01-08-154-040c
	
	
	
	
	
अध्यायः 155	
	
	
वैशम्पायन उवाच 	KK-01-08-155-001
ततो दुर्योधनो राजा सर्वास्तु प्रकृतीः शनैः ।	KK-01-08-155-001a
अर्थमानप्रदानाभ्यां सञ्जहार सहानुजः ।	KK-01-08-155-001c
`युयुत्सुमपनीयैकं धार्तराष्ट्रं सहोदरम् ॥'	KK-01-08-155-001e
धृतराष्ट्रप्रयुक्तास्तु केचित्कुशलमन्त्रिणः ।	KK-01-08-155-002a
कथयाञ्चक्रिरे रम्यं नगरं वारणावतम् ॥	KK-01-08-155-002c
अयं समाजः सुमहान्रमणीयतमो भुवि ।	KK-01-08-155-003a
उपस्थितः पशुपतेर्नगरे वारणावते ॥	KK-01-08-155-003c
सर्वरत्नसमाकीर्णे पुण्यदेशे मनोरमे ।	KK-01-08-155-004a
इत्येवं धृतराष्ट्रस्य वचनाच्चक्रिरे कथाः ॥	KK-01-08-155-004c
कथ्यमाने तथा रम्ये नगरे वारणावते ।	KK-01-08-155-005a
गमने पाण्डुपुत्राणां जज्ञे तत्र मतिर्नृप ॥	KK-01-08-155-005c
यदा त्वमन्यत नृपो जातकौतूहला इति ।	KK-01-08-155-006a
उवाचैतानेत्य तदा पाण्डवानम्बिकासुतः ॥	KK-01-08-155-006c
`अधीतानि च शास्त्राणि युष्माभिरिह कृत्स्नशः ।	KK-01-08-155-007a
अस्त्राणि च तथा द्रोणाद्गौतमाच्च शरद्वतः ॥	KK-01-08-155-007c
कृतकृत्या भवन्तस्तु सर्वविद्याविशारदाः ।	KK-01-08-155-008a
सोऽहमेवं गते ताताश्चिन्तयामि समन्ततः ।	KK-01-08-155-008c
रक्षणे व्यवहारे च राज्यस्य सततं हिते ॥'	KK-01-08-155-008e
ममैते पुरुषा नित्यं कथयन्ति पुनःपुनः ।	KK-01-08-155-009a
रमणीयतमं लोके नगरं वारणावतम् ॥	KK-01-08-155-009c
ते ताता यदि मन्यध्वमुत्सवं वारणावते ।	KK-01-08-155-010a
सगणाः सान्वयाश्चैव विहरध्वं यथाऽमराः ॥	KK-01-08-155-010c
ब्राह्मणेभ्यश्च रत्नानि गायनेभ्यश्च सर्वशः ।	KK-01-08-155-011a
प्रयच्छध्वं यथाकामं देवा इव सुवर्चसः ॥	KK-01-08-155-011c
कञ्चित्कालं विहृत्यैवमनुभूय परां मुदम् ।	KK-01-08-155-012a
इदं वै हास्तिनपुरं सुखिनः पुनरेष्यथ ॥	KK-01-08-155-012c
`निवसध्वं च तत्रैव संरक्षणपरायणाः ।	KK-01-08-155-013a
वैलक्षण्यं न वै तत्र भविष्यति परन्तपाः ॥'	KK-01-08-155-013c
वैशम्पायन उवाच 	KK-01-08-155-014
धृतराष्ट्रस्य तं काममनुबुध्य युधिष्ठिरः ।	KK-01-08-155-014a
आत्मनश्चासहायत्वं तथेति प्रत्युवाच तम् ॥	KK-01-08-155-014c
ततो भीष्मं शान्तनवं विदुरं च महामतिम् ।	KK-01-08-155-015a
द्रोणं च बाह्लिकं चैव सोमदत्तं च कौरवम् ॥	KK-01-08-155-015c
कृपमाचार्यपुत्रं च भूरिश्रवसमेव च ।	KK-01-08-155-016a
मान्यानन्यानमात्यांश्च ब्राह्मणांश्च तपोधनान् ॥	KK-01-08-155-016c
पुरोहितांश्च पौत्रांश्च गान्धारीं च यशस्विनीम् ।	KK-01-08-155-017a
`सर्वा मातॄरुपस्पृष्ट्वा विदुरस्य च योषितः ।'	KK-01-08-155-017c
युधिष्ठिरः शनैर्दीन उवाचेदं वचस्तदा ॥	KK-01-08-155-017e
रमणीये जनाकीर्णे नगरे वारणावते ।	KK-01-08-155-018a
सगणास्तत्र यास्यामो धृतराष्ट्रस्य शासनात् ॥	KK-01-08-155-018c
प्रसन्नमनसः सर्वे पुण्या वाचो विमुञ्चत ।	KK-01-08-155-019a
आशीर्भिर्बृंहितानस्मान्न पापं प्रसहिष्यते ॥	KK-01-08-155-019c
वैशम्पायन उवाच 	KK-01-08-155-020
एवमुक्तास्तु ते सर्वे पाण्डुपुत्रेण कौरवाः ।	KK-01-08-155-020a
प्रसन्नवदना भूत्वा तेऽन्ववर्तन्त पाण्डवान् ॥	KK-01-08-155-020c
स्वस्त्यस्तु वः पथि सदा भूतेभ्यश्चैव सर्वशः ।	KK-01-08-155-021a
मा च वोस्त्वशुभं किञ्चित्सर्वशः पाण्डुनन्दनाः ॥	KK-01-08-155-021c
ततः कृतस्वस्त्ययना राज्यलाभाय पार्थिवाः ।	KK-01-08-155-022a
कृत्वा सर्वाणि कार्याणि प्रययुर्वारणावतम् ॥ ॥	KK-01-08-155-022c
	
	
	
	
अध्यायः 156	
	
	
वैशम्पायन उवाच 	KK-01-08-156-001
धृतराष्ट्रप्रयुक्तेषु पाण्डुपुत्रेषु भारत ।	KK-01-08-156-001a
दुर्योधनः परं हर्षमगच्छत्स दुरात्मवान् ॥	KK-01-08-156-001c
`ततः सुबलपुत्रश्च कर्णदुर्योधनावपि ।	KK-01-08-156-002a
दहने सह पुत्रायाः कुन्त्या मतिमकुर्वत ।	KK-01-08-156-002c
मन्त्रयित्वा स तैः सार्धं दुरात्मा धृतराष्ट्रजः ॥'	KK-01-08-156-002e
स पुरोचनमेकान्तमानीय भरतर्षभ ।	KK-01-08-156-003a
गृहीत्वा दक्षिणे पाणौ सचिवं वाक्यमब्रवीत् ॥	KK-01-08-156-003c
ममेयं वसुसम्पूर्णा पुरोचन वसुन्धरा ।	KK-01-08-156-004a
यथैव भविता तात तथा त्वं द्रष्टुमर्हसि ॥	KK-01-08-156-004c
न हि मे कश्चिदन्योऽस्ति विश्वासिकतरस्त्वया ।	KK-01-08-156-005a
सहायो येन सन्धाय मन्त्रयेयं यथा त्वया ॥	KK-01-08-156-005c
संरक्ष तात मन्त्रं च सपत्नांश्च ममोद्धर ।	KK-01-08-156-006a
निपुणेनाभ्युपायेन यद्ब्रवीमि तथा कुरु ॥	KK-01-08-156-006c
पाण्डवा धृतराष्ट्रेण प्रेषिता वारणावतम् ।	KK-01-08-156-007a
उत्सवे विहरिष्यन्ति धृतराष्ट्रस्य शासनात् ॥	KK-01-08-156-007c
स त्वं रासभयुक्तेन स्यन्दनेनाशुगामिना ।	KK-01-08-156-008a
वारणावतमद्यैव यथा यासि तया कुरु ॥	KK-01-08-156-008c
तत्र गत्वा चतुःशालं गृहं परमसंवृतम् ।	KK-01-08-156-009a
नगरोपान्तमाश्रित्य कारयेथा महाधनम् ॥	KK-01-08-156-009c
शणसर्जरसादीनि यानि द्रव्याणि कानिचित् ।	KK-01-08-156-010a
आग्नेयान्युत सन्तीह तानि तत्र प्रदापय ॥	KK-01-08-156-010c
`बल्वजेन च सम्मिश्रं मधूच्छिष्टेन चैव हि ।	KK-01-08-156-011a
'सर्पिस्तैलवसाभिश्च लाक्षया चाप्यनल्पया ।	KK-01-08-156-011c
मृत्तिकां मिश्रयित्वा त्वं लेपं कुड्येषु दापय ॥	KK-01-08-156-011e
शणं तैलं घृतं चैव जतु दारूणि चैव हि ।	KK-01-08-156-012a
तस्मिन्वेश्मनि सर्वाणि निक्षिपेथाः समन्ततः ॥	KK-01-08-156-012c
`लाक्षाशममधूच्छिष्टवेष्टितानि मृदापि च ।	KK-01-08-156-013a
लेपयित्वा गुरूण्याशु दारुयन्त्राणि दापय ॥'	KK-01-08-156-013c
यथा च तन्न पश्येरन्परीक्षन्तोऽपि पाण्डवाः ।	KK-01-08-156-014a
आग्नेयमिति तत्कार्यमपि चान्येऽपि मानवाः ॥	KK-01-08-156-014c
वेश्मन्येवं कृते तत्र कृत्वा तान्परमार्चितान् ।	KK-01-08-156-015a
वासयेथाः पाण्डवेयान्कुन्तीं च ससुहृज्जनाम् ॥	KK-01-08-156-015c
आसनानि च दिव्यानि यानानि शयनानि न ।	KK-01-08-156-016a
निघातव्यानि पाण्डूनां यथा तुष्येच्च मे पिता ॥	KK-01-08-156-016c
यथा च तन्न जानन्ति नगरे वारणावते ।	KK-01-08-156-017a
`यथा रमेरन्विस्रब्धा नगरे वारणावते ।'	KK-01-08-156-017c
तथा सर्वं विधातव्यं यावत्कालस्य पर्ययः ॥	KK-01-08-156-017e
ज्ञात्वा च तान्सुविश्वस्ताञ्शयानानकुतोभयान् ।	KK-01-08-156-018a
अग्निस्त्वया ततो देयो द्वारतस्तस्य वेश्मनः ॥	KK-01-08-156-018c
दग्धानेवं स्वके गेहे दाहिताः पाण्डवा इति ।	KK-01-08-156-019a
न गर्हयेयुरस्मान्वै पाण्डवार्थाय कर्हिचित् ॥	KK-01-08-156-019c
स तथेति प्रतिज्ञाय कौरवाय पुरोचनः ।	KK-01-08-156-020a
प्रायाद्रासभयुक्तेन स्यन्दनेनाशुगामिना ॥	KK-01-08-156-020c
स गत्वा त्वरितं राजन्दुर्योधनमते स्थितः ।	KK-01-08-156-021a
यथोक्तं राजपुत्रेण सर्वं चक्रे पुरोचनः ॥	KK-01-08-156-021c
`तेषां तु पाण्डवेयानां गृहं रौद्रमकल्पयत् ॥' ॥	KK-01-08-156-022ac
	
	
	
	
	
अध्यायः 157	
	
	
वैशम्पायन उवाच 	KK-01-08-157-001
पाण्डवास्तु रथान्युक्तान्सदश्वैरनिलोपमैः ।	KK-01-08-157-001a
आरोहमाणा भीष्मस्य पादौ जगृहुरार्तवत् ॥	KK-01-08-157-001c
राज्ञश्च धृतराष्ट्रस्य द्रोणस्य च महात्मनः ।	KK-01-08-157-002a
अन्येषां चैव वृद्धानां कृपस्य विदुरस्य च ॥	KK-01-08-157-002c
एवं सर्वान्कुरून्वृद्धानभिवाद्य यतव्रताः ।	KK-01-08-157-003a
समालिङ्ग्य समानान्वै बालैश्चाप्यभिवादिताः ॥	KK-01-08-157-003c
सर्वा मातॄस्तथाऽऽपृच्छ्य कृत्वा चैव प्रदक्षिणम् ।	KK-01-08-157-004a
प्रकृतीरपि सर्वाश्च प्रययुर्वारणावतम् ॥	KK-01-08-157-004c
विदुरश्च महाप्राज्ञस्तथाऽन्ये कुरुपुङ्गवाः ।	KK-01-08-157-005a
पौराश्च पुरुषव्याघ्रानन्वीयुः शोककर्शिताः ॥	KK-01-08-157-005c
तत्र केचिद्ब्रुवन्ति स्म ब्राह्मणा निर्भयास्तदा ।	KK-01-08-157-006a
दीनान्दृष्ट्वा पाण्डुसुतानतीव भृशदुःखिताः ॥	KK-01-08-157-006c
विषमं पश्यते राजा सर्वथा स सुमन्दधीः ।	KK-01-08-157-007a
कौरव्यो धृतराष्ट्रस्तु न च धर्मं प्रपश्यति ॥	KK-01-08-157-007c
न हि पापमपापात्मा रोचयिष्यति पाण्डवः ।	KK-01-08-157-008a
भीमो वा बलिनां श्रेष्ठः कौन्तेयो वा धनञ्जयः ॥	KK-01-08-157-008c
कुत एव महात्मानौ माद्रीपुत्रौ करिष्यतः ।	KK-01-08-157-009a
तान्राज्यं पितृतः प्राप्तान्धृतराष्ट्रो न मृष्यति ॥	KK-01-08-157-009c
अधर्म्यमिदमत्यन्तं कथं भीष्मोऽनुमन्यते ।	KK-01-08-157-010a
विवास्यमानानस्थाने नगरे योऽभिमन्यते ॥	KK-01-08-157-010c
पितेव हि नृपोऽस्माकमभूच्छान्तनवः पुरा ।	KK-01-08-157-011a
विचित्रवीर्यो राजर्षिः पाण्डुश्च कुरुनन्दनः ॥	KK-01-08-157-011c
स तस्मिन्पुरुषव्याघ्रे देवभावं गते सति ।	KK-01-08-157-012a
राजपुत्रानिमान्बालान्धृतराष्ट्रो न मृष्यति ॥	KK-01-08-157-012c
वयमेतदनिच्छन्तः सर्व एव पुरोत्तमात् ।	KK-01-08-157-013a
गृहान्विहाय गच्छामो यत्र गन्ता युधिष्ठिरः ॥	KK-01-08-157-013c
वैशम्पायन उवाच 	KK-01-08-157-014
तांस्तथा वादिनः पौरान्दुःखितान्दुःखकर्शितः ।	KK-01-08-157-014a
उवाच मनसा ध्यात्वा धर्मराजो युधिष्ठिरः ॥	KK-01-08-157-014c
पिता मान्यो गुरुः श्रेष्ठो यदाह पृथिवीपतिः ।	KK-01-08-157-015a
अशङ्कमानैस्तत्कार्यमस्माभिरिति नो व्रतम् ॥	KK-01-08-157-015c
भवन्तः सुहृदोऽस्माकं यात कृत्वा प्रदक्षिणम् ।	KK-01-08-157-016a
प्रतिनन्द्य तथाऽऽशीर्भिर्निवर्तध्वं यथागृहम् ॥	KK-01-08-157-016c
यदा तु कार्यमस्माकं भवद्भिरुपपत्स्यते ।	KK-01-08-157-017a
तदा करिष्यथास्माकं प्रियाणि च हितानि च ॥	KK-01-08-157-017c
एवमुक्तास्तदा पौराः कृत्वा चापि प्रदक्षिणम् ।	KK-01-08-157-018a
आशीर्भिश्चाभिनन्द्यैताञ्जग्मुर्नगरमेव हि ॥	KK-01-08-157-018c
पौरेषु विनिवृत्तेषु विदुरः सर्वधर्मवित् ।	KK-01-08-157-019a
बोधयन्पाण्डवश्रेष्ठमिदंवचनमब्रवीत् ॥	KK-01-08-157-019c
प्राज्ञः प्राज्ञं प्रलापज्ञः प्रलापज्ञमिदं वचः ।	KK-01-08-157-020a
यो जानाति परप्रज्ञां नीतिशास्त्रानुसारिणीम् ।	KK-01-08-157-020c
विज्ञायेह तथा कुर्यादापदं निस्तरेद्यथा ॥	KK-01-08-157-020e
अलोहं निशितं शस्त्रं शरीरपरिकर्तनम् ।	KK-01-08-157-021a
यो वेत्ति न तु तं घ्नन्ति प्रतिघातविदं द्विषः ॥	KK-01-08-157-021c
कक्षघ्नः शिशिरघ्नश्च महाकक्षे बिलौकसः ।	KK-01-08-157-022a
न दहेदिति चात्मानं यो रक्षति स जीवति ॥	KK-01-08-157-022c
नाचक्षुर्वेत्ति पन्थानं नाचक्षुर्विन्दते दिशः ।	KK-01-08-157-023a
नाधृतिर्भूतिमाप्नोति बुध्यस्वैवं प्रबोधितः ॥	KK-01-08-157-023c
अनाप्तैर्दत्तमादत्ते नरः शस्त्रमलोहजम् ।	KK-01-08-157-024a
श्वाविच्छरणमासाद्य प्रमुच्येत हुताशनात् ॥	KK-01-08-157-024c
चरन्मार्गान्विजानाति नक्षत्रैर्विन्दते दिशः ।	KK-01-08-157-025a
आत्मना चात्मनः पञ्च पीडयन्नानुपीड्यते ॥	KK-01-08-157-025c
एवमुक्तः प्रत्युवाच धर्मराजो युधिष्ठिरः ।	KK-01-08-157-026a
विदुरं विदुषां श्रेष्ठं ज्ञातमित्येव पाण्डवः ॥	KK-01-08-157-026c
अनुशिक्ष्यानुगम्यैतान्कृत्वा चैव प्रदक्षिणम् ।	KK-01-08-157-027a
पाण्डवानभ्यनुज्ञाय विदुरः प्रययौ गृहान् ॥	KK-01-08-157-027c
निवृत्ते विदुरे चापि भीष्मे पौरजने तथा ।	KK-01-08-157-028a
अजातशत्रुमासाद्य कुन्ती वचनमब्रवीत् ॥	KK-01-08-157-028c
क्षत्ता यदब्रवीद्वाक्यं जनमध्येऽब्रुवन्निव ।	KK-01-08-157-029a
त्वया च स तथेत्युक्तो जानीमो न च तद्वयम् ॥	KK-01-08-157-029c
यदीदं शक्यमस्माभिर्ज्ञातुं नैव च दोषवत् ।	KK-01-08-157-030a
श्रोतुमिच्छामि तत्सर्वं संवादं तव तस्य च ॥	KK-01-08-157-030c
युधिष्ठिर उवाच 	KK-01-08-157-031
विषादग्नेश्च बोद्धव्यमिति मां विदुरोऽब्रवीत् ।	KK-01-08-157-031a
पन्थानो वेदितव्याश्च नक्षत्रैश्च तथा दिशः ।	KK-01-08-157-031c
`कुड्याश्चविदिताःकार्याःस्याच्छुद्धिरितिचाब्रवीत् ॥	KK-01-08-157-031e
जितेन्द्रियश्च वसुधां प्राप्स्यतीति च मेऽब्रवीत् ।	KK-01-08-157-032a
विज्ञातमिति तत्सर्वं प्रत्युक्तो विदुरो मया ॥	KK-01-08-157-032c
वैशम्पायन उवाच 	KK-01-08-157-033
अष्टमेऽहनि रोहिण्यां प्रयाताः फाल्गुनस्य ते ।	KK-01-08-157-033a
वारणावतमासाद्य ददृशुर्नागरं जनम् ॥ ॥	KK-01-08-157-033c
	
	
	
	
	
	
	
	
	
	
	
अध्यायः 158	
	
	
वैशम्पायन उवाच 	KK-01-08-158-001
ततः सर्वाः प्रकृतयो नगराद्वारणावतात् ।	KK-01-08-158-001a
सर्वमङ्गलसंयुक्ता यथाशास्त्रमतन्द्रिताः ॥	KK-01-08-158-001c
श्रुत्वाऽगतान्पाण्डुपुत्रान्नानायानैः सहस्रशः ।	KK-01-08-158-002a
अभिजग्मुर्नरश्रेष्ठाञ्श्रुत्वैव परया मुदा ॥	KK-01-08-158-002c
ते समासाद्य कौन्तेयान्वारणावतका जनाः ।	KK-01-08-158-003a
कृत्वा जयाशिषः सर्वे परिवार्योपतस्थिरे ॥	KK-01-08-158-003c
तैर्वृतः पुरुषव्याघ्रो धर्मराजो युधिष्ठिरः ।	KK-01-08-158-004a
विबभौ देवसङ्काशो वज्रपाणिरिवामरैः ॥	KK-01-08-158-004c
सत्कृताश्चैव पौरैस्ते पौरान्सत्कृत्य चानघ ।	KK-01-08-158-005a
अलङ्कृतं जनाकीर्णं विविशुर्वारणावतम् ॥	KK-01-08-158-005c
ते प्रविश्य पुरीं वीरास्तूर्णं जग्मुरथो गृहान् ।	KK-01-08-158-006a
ब्राह्मणानां महीपाल रतानां स्वेषु कर्मसु ॥	KK-01-08-158-006c
नगराधिकृतानां च गृहाणि रथिनां वराः ।	KK-01-08-158-007a
उपतस्थुर्नरश्रेष्ठा वैश्यशूद्रगृहाण्यपि ॥	KK-01-08-158-007c
अर्चिताश्च नरैः पौरैः पाण्डवा भरतर्षभ ।	KK-01-08-158-008a
जग्मुरावसथं पश्चात्पुरोचनपुरःसराः ॥	KK-01-08-158-008c
तेभ्यो भक्ष्याणि पानानि शयनानि शुभानि च ।	KK-01-08-158-009a
आसनानि च मुख्यानि प्रददौ स पुरोचनः ॥	KK-01-08-158-009c
तत्र ते सत्कृतास्तेन सुमहार्हपरिच्छदाः ।	KK-01-08-158-010a
उपास्यमानाः पुरुषैरूषुः पुरनिवासिभिः ॥	KK-01-08-158-010c
दशरात्रोषितानां तु तत्र तेषां पुरोचनः ।	KK-01-08-158-011a
निवेदयामास गृहं शिवाख्यमशिवं तदा ॥	KK-01-08-158-011c
तत्र ते पुरुषव्याघ्रा विविशुः सपरिच्छदाः ।	KK-01-08-158-012a
पुरोचनस्य वचनात्कैलासमिव गुह्यकाः ॥	KK-01-08-158-012c
तच्चागारमभिप्रेक्ष्य सर्वधर्मभृतां वरः ।	KK-01-08-158-013a
उवाचाग्नेयमित्येवं भीमसेनं युधिष्ठिरः ॥	KK-01-08-158-013c
जिघ्राणोऽस्य वसागन्धं सर्पिर्जतुविमिश्रितम् ।	KK-01-08-158-014a
कृतं हि व्यक्तमाग्नेयमिदं वेश्म परन्तप ॥	KK-01-08-158-014c
शणसर्जरसं व्यक्तमानीय गृहकर्मणि ।	KK-01-08-158-015a
मुञ्जबल्वजवंशादिद्रव्यं सर्वं घृतोक्षितम् ॥	KK-01-08-158-015c
`तृणबल्वजकार्पासवंशदारुकटान्यपि ।	KK-01-08-158-016a
आग्नेयान्यत्र क्षिप्तानि परितो वेश्मनस्तथा ॥'	KK-01-08-158-016c
शिल्पिभिः सुकृतं ह्याप्तैर्विनीतैर्वेश्मकर्मणि ।	KK-01-08-158-017a
विश्वस्तं मामयं पापो दग्धुकामः पुरोचनः ॥	KK-01-08-158-017c
तथा हि वर्तते मन्दः सुयोधनवशे स्थितः ।	KK-01-08-158-018a
इमां तु तां महाबुद्धिर्विदुरो दृष्टवांस्तथा ॥	KK-01-08-158-018c
आपदं तेन मां पार्थ स सम्बोधितवान्पुरा ।	KK-01-08-158-019a
ते वयं बोधितास्तेन नित्यमस्मद्धितैषिणा ॥	KK-01-08-158-019c
पित्रा कनीयसा स्नेहाद्बुद्धिमन्तो शिवं गृहम् ।	KK-01-08-158-020a
अनार्यैः सुकृतं गूढैर्दुर्योधनवशानुगैः ॥	KK-01-08-158-020c
भीमसेन उवाच 	KK-01-08-158-021
यदीदं गृहामाग्नेयं विहितं मन्यते भवान् ।	KK-01-08-158-021a
तत्रैव साधु गच्छामो यत्र पूर्वोषिता वयम् ॥	KK-01-08-158-021c
`दर्शयित्वा पृथग्गन्तुं न कार्यं प्रतिभाति मे ।	KK-01-08-158-022a
अशुभं वा शुभं वा स्यात्तैर्वसाम सहैव तु ॥	KK-01-08-158-022c
अद्यप्रभृति चास्मासु गतेषु भयविह्वलः ।	KK-01-08-158-023a
रूढमूलो भवेद्राज्ये धार्तराष्ट्रो जनेश्वरः ॥	KK-01-08-158-023c
तदीयं तु भवेद्राज्यं तदीयाश्च जना इमे ।	KK-01-08-158-024a
तस्मात्सहैव वत्स्यामो गलन्यस्तपदा वयम् ॥	KK-01-08-158-024c
अस्माकं कालमासाद्य राज्यमाच्छिद्य शत्रुतः ।	KK-01-08-158-025a
अर्थं पैतृकमस्माकं सुखं भोक्ष्याम शाश्वतम् ॥	KK-01-08-158-025c
धृतराष्ट्रवचोऽस्माभिः किमर्थमनुपाल्यते ।	KK-01-08-158-026a
तेभ्यो भित्त्वाऽन्यथागन्तुं दौर्बल्यं ते कुतो नृप ॥	KK-01-08-158-026c
आपत्सु रक्षिताऽस्माकं विदुरोऽस्ति महामतिः ।	KK-01-08-158-027a
मध्यस्थ एव गाङ्गेयो राज्यभोगपराङ्मुखः ॥	KK-01-08-158-027c
बाह्लीकप्रमुखा वृद्धा मध्यस्था एव सर्वदा ।	KK-01-08-158-028a
अस्मदीयो भवेद्द्रोणः फल्गुनप्रेमसंयुतः ॥	KK-01-08-158-028c
तस्मात्सहैव वस्तव्यं न गन्तव्यं कथं नृप ।	KK-01-08-158-029a
अथवास्मासु ते कुर्युः किमशक्ताः पराक्रमैः ॥	KK-01-08-158-029c
क्षुद्राः कपटिनो धूर्ता जाग्रत्सु मनुजेश्वर ।	KK-01-08-158-030a
किं न कुर्युः पुरा मह्यं किं न दत्तं महाविषम् ॥	KK-01-08-158-030c
आशीविषैर्महाघोरैः सर्पैस्तैः किं न दंशितः ।	KK-01-08-158-031a
प्रमाणकोट्यां सङ्गृह्य निद्रापरवशे मयि ॥	KK-01-08-158-031c
सर्पैर्दृष्टिविषैर्घोरैर्गङ्गायां शूलसन्ततौ ।	KK-01-08-158-032a
किं तैर्न पातितो भूप तदा किं मृतवानहम् ॥	KK-01-08-158-032c
आपत्सु तासु घोरासु दुष्प्रयुक्तासु पापिभिः ।	KK-01-08-158-033a
अस्मानरक्षद्यो देवो जगद्यस्य वशे स्थितम् ॥	KK-01-08-158-033c
चराचरात्मकं सोऽद्य यातः कुत्र नृपोत्तम ।	KK-01-08-158-034a
यावत्सोढव्यमस्माभिस्तावत्सोढास्मि यत्नतः ॥	KK-01-08-158-034c
यदा न शक्ष्यतेऽस्माभिस्तदा पश्याम नो हितम् ।	KK-01-08-158-035a
किं द्रष्टव्यमिहास्माभिर्विगृह्य तरसा बलात् ॥	KK-01-08-158-035c
सान्त्ववादेन दानेन भेदेनापि यतामहे ।	KK-01-08-158-036a
अर्धराज्यस्य सम्प्राप्त्यै ततो दण्डः प्रशस्यते ॥	KK-01-08-158-036c
तस्मात्सहैव वस्तव्यं तन्मनोर्पितशल्यवत् ।	KK-01-08-158-037a
दर्शयित्वा पृथक् क्वापि न गन्तव्यं सुभीतवत् ॥'	KK-01-08-158-037c
युधिष्ठिर उवाच 	KK-01-08-158-038
इह यत्तैर्निराकारैर्वस्तव्यमिति रोचये ।	KK-01-08-158-038a
अप्रमत्तैर्विचिन्वद्भिर्गतिमिष्टां ध्रुवामितः ॥	KK-01-08-158-038c
यदि विन्देत चाकारमस्माकं स पुरोचनः ।	KK-01-08-158-039a
क्षिप्रकारी ततो भूत्वा प्रसह्यापि दहेत्ततः ॥	KK-01-08-158-039c
नायं बिभेत्युपक्रोशादधर्माद्वा पुरोचनः ।	KK-01-08-158-040a
तथा हि वर्तते मन्दः सुयोधनवशे स्थितः ॥	KK-01-08-158-040c
अपि चायं प्रदग्धेषु भीष्मोऽस्मासु पितामहः ।	KK-01-08-158-041a
कोपं कुर्यात्किमर्थं वा कौरवान्कोपयीत सः ॥	KK-01-08-158-041c
अथवापीह दग्धेषु भीष्मोऽस्माकं पितामहः ।	KK-01-08-158-042a
धर्म इत्येव कुप्येरन्ये चान्ये कुरुपुङ्गवाः ॥	KK-01-08-158-042c
`उपपन्नं तु दग्धेषु कुलवंशानुकीर्तिताः ।	KK-01-08-158-043a
कुप्येरन्यदि धर्मज्ञास्तथान्ये कुरुपुङ्गवाः ॥'	KK-01-08-158-043c
वयं तु यदि दाहस्य बिभ्यतः प्रद्रवेमहि ।	KK-01-08-158-044a
स्पशैर्नो घातयेत्सर्वान्राज्यलुब्धः सुयोधनः ॥	KK-01-08-158-044c
अपदस्थान्पदे तिष्ठन्नपक्षान्पक्षसंस्थितः ।	KK-01-08-158-045a
हीनकोशान्महाकोशः प्रयोगैर्घातयेद्ध्रुवम् ॥	KK-01-08-158-045c
तदस्माभिरिमं पापं तं च पापं सुयोधनम् ।	KK-01-08-158-046a
वञ्चयद्भिर्निवस्तव्यं छन्नं वीर क्वचित्क्वचित् ॥	KK-01-08-158-046c
ते वयं मृगयाशीलाश्चराम वसुधामिमाम् ।	KK-01-08-158-047a
तथा नो विदिता मार्गा भविष्यन्ति पलायतां ॥	KK-01-08-158-047c
भौमं च बिलमद्यैव करवाम सुसंवृतम् ।	KK-01-08-158-048a
गूढोद्गतान्न नस्तत्र हुताशः सम्प्रधक्ष्यति ॥	KK-01-08-158-048c
द्रवतोऽत्र यथा चास्मान्न बुध्येत पुरोचनः ।	KK-01-08-158-049a
पौरो वापि जनः कश्चित्तथा कार्यमतन्द्रितैः ॥ ॥	KK-01-08-158-049c
	
	
	
	
	
	
अध्यायः 159	
	
	
वैशम्पायन उवाच 	KK-01-08-159-001
विदुरस्य सुहृत्कश्चित्खनकः कुशलः क्वचित् ।	KK-01-08-159-001a
विविक्ते पाण्डवान्राजन्निदं वचनमब्रवीत् ॥	KK-01-08-159-001c
प्रहितो विदुरेणास्मि खनकः कुशलो ह्यहम् ।	KK-01-08-159-002a
पाण्डवानां प्रियं कार्यमिति किं करवाणि वः ॥	KK-01-08-159-002c
प्रच्छन्नं विदुरेणोक्तं प्रियं यन्म्लेच्छभाषया ।	KK-01-08-159-003a
त्वया च तत्तथेत्युक्तमेतद्विश्वासकारणम् ॥	KK-01-08-159-003c
कृष्णपक्षे चतुर्दश्यां रात्रावस्यां पुरोचनः ।	KK-01-08-159-004a
भवनस्य तव द्वारि प्रदास्यति हुताशनम् ॥	KK-01-08-159-004c
मात्रा सह प्रदग्धव्याः पाण्डवाः पुरुषर्षभाः ।	KK-01-08-159-005a
इति व्यवसितं तस्य धार्तराष्ट्रस्य दुर्मतेः ॥	KK-01-08-159-005c
वैशम्पायन उवाच 	KK-01-08-159-006
उवाच तं सत्यधृतिः कुन्तीपुत्रो युधिष्ठिरः ।	KK-01-08-159-006a
अभिजानामि सौम्य त्वां सुहृदं विदुरस्य वै ॥	KK-01-08-159-006c
शुचिमाप्तं प्रियं चैव सदा च दृढभक्तिकम् ।	KK-01-08-159-007a
न विद्यते कवेः किञ्चिदविज्ञातं प्रयोजनम् ॥	KK-01-08-159-007c
यथा तस्य तथा नस्त्वं निर्विशेषा वयं त्वयि ।	KK-01-08-159-008a
भवतश्च यथा तस्य पालयास्मान्यथा कविः ॥	KK-01-08-159-008c
इदं शरणमाग्नेयं मदर्थमिति मे मतिः ।	KK-01-08-159-009a
पुरोचनेन विहितं धार्तराष्ट्रस्य शासनात् ॥	KK-01-08-159-009c
स पापः कोशवांश्चैव ससहायश्च दुर्मतिः ।	KK-01-08-159-010a
अस्मानपि च पापात्मा नित्यकालं प्रबाधते ॥	KK-01-08-159-010c
स भवान्भोक्षयत्वस्मान्यत्नेनास्माद्धुताशनात् ।	KK-01-08-159-011a
अस्मास्विह हि दग्धेषु सकामः स्यात्सुयोधनः ॥	KK-01-08-159-011c
समृद्धमायुधागारमिदं तस्य दुरात्मनः ।	KK-01-08-159-012a
वप्रान्तं निष्प्रतीकारमाश्रित्येदं कृतं महत् ॥	KK-01-08-159-012c
इदं तदशुभं नूनं तस्य कर्म चिकीर्षितम् ।	KK-01-08-159-013a
प्रागेव विदुरो वेद तेनास्मानन्वबोधयत् ॥	KK-01-08-159-013c
सेयमापदनुप्राप्ता क्षत्ता यां दृष्टवान्पुरा ।	KK-01-08-159-014a
पुरोचनस्याविदितानस्मांस्त्वं प्रतिमोचय ॥	KK-01-08-159-014c
वैशम्पायन उवाच 	KK-01-08-159-015
स तथेति प्रतिश्रुत्य खनको यत्नमास्थितः ।	KK-01-08-159-015a
परिखामुत्किरन्नाम चकार च महाबिलम् ॥	KK-01-08-159-015c
चक्रे च वेश्मनस्तस्य मध्ये नातिमहद्बिलम् ।	KK-01-08-159-016a
कपाटयुक्तमज्ञातं समं भूम्याश्च भारत ॥	KK-01-08-159-016c
पुरोचनभयादेव व्यदधात्संवृतं मुखम् ।	KK-01-08-159-017a
स तस्य तु गृहद्वारि वसत्यशुभधीः सदा ।	KK-01-08-159-017c
तत्र ते सायुधाः सर्वे वसन्ति स्म क्षपां नृप ॥	KK-01-08-159-017e
दिवा चरन्ति मृगयां पाण्डवेया वनाद्वनम् ।	KK-01-08-159-018a
विश्वस्तवदविश्वस्ता वञ्चयन्तः पुरोचनम् ॥	KK-01-08-159-018c
अतुष्टास्तुष्टवद्राजन्नूषुः परमविस्मिताः ॥	KK-01-08-159-019ac
न चैनानन्वबुध्यन्त नरा नगरवासिनः ।	KK-01-08-159-020a
अन्यत्र विदुरामात्यात्तस्मात्खनकसत्तमात् ॥ ॥	KK-01-08-159-020c
	
	
	
	
	
	
अध्यायः 160	
	
	
वैशम्पायन उवाच 	KK-01-08-160-001
तांस्तु दृष्ट्वा सुमनसः परिसंवत्सरोषितान् ।	KK-01-08-160-001a
विश्वस्तानिव संलक्ष्य हर्षं चक्रे पुरोचनः ॥	KK-01-08-160-001c
`स तु सञ्चिन्तयामास प्रहृष्टेनान्तरात्मना ।	KK-01-08-160-002a
प्राप्तकालमिदं मन्ये पाण्डवानां विनाशने ॥	KK-01-08-160-002c
तमस्यान्तर्गतं भावं विज्ञाय कुरुपुङ्गवः ।	KK-01-08-160-003a
चिन्तयामास मतिमान्धर्मपुत्रो युधिष्ठिरः ॥'	KK-01-08-160-003c
पुरोचने तथा हृष्टे कौन्तेयोऽथ युधिष्ठिरः ।	KK-01-08-160-004a
भीमसेनार्जुनौ चोभौ यमौ प्रोवाच धर्मवित् ॥	KK-01-08-160-004c
अस्मानयं सुविश्वस्तान्वेत्ति पापः पुरोचनः ।	KK-01-08-160-005a
वञ्चितोऽयं नृशंसात्मा कालं मन्ये पलायने ॥	KK-01-08-160-005c
आयुधागारमादीप्य दग्ध्वा चैव पुरोचनम् ।	KK-01-08-160-006a
षट्प्राणिनो निधायेह द्रवामोऽनभिलक्षिताः ॥	KK-01-08-160-006c
वैशम्पायन उवाच 	KK-01-08-160-007
अथ दानापदेशेन कुन्ती ब्राह्मणभोजनम् ।	KK-01-08-160-007a
चक्रे निशि महाराज आजग्मुस्तत्र योषितः ॥	KK-01-08-160-007c
ता विहृत्य यथाकामं भुक्त्वा पीत्वा च भारत ।	KK-01-08-160-008a
जग्मुर्निशिं गृहानेव समनुज्ञाप्य माधवीम् ॥	KK-01-08-160-008c
`पुरोचनप्रणिहिता पृथां या सेवते सदा ।	KK-01-08-160-009a
निषादी दुष्टहृदया नित्यमन्तरचारिणी ॥	KK-01-08-160-009c
निषादी पञ्चपुत्रा सा तस्मिन्भोज्ये यदृच्छया ।	KK-01-08-160-010a
पुराभ्यासकृतस्नेहा सखी कुन्त्याः सुतैः सह ॥	KK-01-08-160-010c
आनीय मधुमूलानि फलानि विविधानि च ।	KK-01-08-160-011a
अन्नार्थिनी समभ्यागात्सपुत्रा कालचोदिता ।	KK-01-08-160-011c
सुपापा पञ्चपुत्रा च सा पृथायाः सखी मता ॥'	KK-01-08-160-011e
सा पीत्वा मदिरां मत्ता सपुत्रा मदविह्वला ।	KK-01-08-160-012a
सह सर्वैः सुतै राजंस्तस्मिन्नेव निवेशने ॥	KK-01-08-160-012c
सुष्वाप विगतज्ञाना मृतकल्पा नराधिप ।	KK-01-08-160-013a
अथ प्रवाते तुमुले निशि सुप्ते जने तदा ॥	KK-01-08-160-013c
तदुपादीपयद्भीमः शेते यत्र पुरोचनः ।	KK-01-08-160-014a
ततो जतुगृहद्वारं दीपयामास पाण्डवः ॥	KK-01-08-160-014c
समन्ततो ददौ पश्चादग्निं तत्र निवेशने ।	KK-01-08-160-015a
`पूर्वमेव गृहं शोध्य भीमसेनो महामतिः ॥	KK-01-08-160-015c
पाण्डवैः सहितां कुन्तीं प्रावेशयत तद्बिलम् ।	KK-01-08-160-016a
दत्त्वाग्निं सहसा भीमो गृहे तत्परितः सुधीः ॥	KK-01-08-160-016c
गृहस्थं द्रविणं गृह्य निर्जगाम बिलेन सः ।	KK-01-08-160-017a
'ज्ञात्वा तु तद्गृहं सर्वमादीप्तं पाण्डुनन्दनाः ॥	KK-01-08-160-017c
सुरङ्गां विविशुस्तूर्णं मात्रा सार्धमरिन्दमाः ।	KK-01-08-160-018a
ततः प्रतापः सुमहाञ्छब्दश्चैव विभावसोः ॥	KK-01-08-160-018c
प्रादुरासीत्तदा तेन बुबुधे स जनव्रजः ।	KK-01-08-160-019a
तदवेक्ष्य गृहं दीप्तमाहुः पौराः कृशाननाः ॥	KK-01-08-160-019c
दुर्योधनप्रयुक्तेन पापेनाकृतबुद्धिना ।	KK-01-08-160-020a
गृहमात्मविनाशाय कारितं दाहितं च तत् ॥	KK-01-08-160-020c
अहो धिग्धृतराष्ट्रस्य बुद्धिर्नातिसमञ्जसा ।	KK-01-08-160-021a
यः शुचीन्पाण्डुदायादान्दाहयामास शत्रुवत् ॥	KK-01-08-160-021c
दिष्ट्या त्विदानीं पापात्मादग्ध्वा दग्धः पुरोचनः ।	KK-01-08-160-022a
अनागसः सुविश्वस्तान्यो ददाह नरोत्तमान् ॥	KK-01-08-160-022c
वैशम्पायन उवाच 	KK-01-08-160-023
एवं ते विलपन्ति स्म वारणावतका जनाः ।	KK-01-08-160-023a
परिवार्य गृहं तच्च तस्थू रात्रौ समन्ततः ॥	KK-01-08-160-023c
पाण्डवाश्चापि ते सर्वे सह मात्रा सुदुःखिताः ।	KK-01-08-160-024a
बिलेन तेन निर्गत्य जग्मुर्द्रुतमलक्षिताः ॥	KK-01-08-160-024c
तेन निद्रोपरोधेन साध्वसेन च पाण्डवाः ।	KK-01-08-160-025a
न शेकुः सहसा गन्तुं सह मात्रा परन्तपाः ॥	KK-01-08-160-025c
भीमसेनस्तु राजेन्द्र भीमवेगपराक्रमः ।	KK-01-08-160-026a
जगाम भ्रातॄनादाय सर्वान्मातरमेव च ॥	KK-01-08-160-026c
स्कन्धमारोप्य जननीं यमावङ्केन वीर्यवान् ।	KK-01-08-160-027a
पार्थौ गृहीत्वा पाणिभ्यां भ्रातरौ सुमहाबलः ॥	KK-01-08-160-027c
उरसा पादपान्भञ्जन्महीं पद्भ्यां विदारयन् ।	KK-01-08-160-028a
स जगामाशु तेजस्वी वातरंहा वृकोदरः ॥ ॥	KK-01-08-160-028c
	
	
	
	
	
	
अध्यायः 161	
	
	
वैशम्पायन उवाच 	KK-01-08-161-001
एतस्मिन्नेव काले तु यथासम्प्रत्ययं कविः ।	KK-01-08-161-001a
विदुरः प्रेषयामास तद्वनं पुरुषं शुचिम् ॥	KK-01-08-161-001c
`आत्मनः पाण्डवानां च विश्वास्यं ज्ञातपूर्वकम् ।	KK-01-08-161-002a
गङ्गासन्तरणार्थाय ज्ञाताभिज्ञानवाचिकम् ॥'	KK-01-08-161-002c
स गत्वा तु यथोद्देशं पाण्डवान्ददृशे वने ।	KK-01-08-161-003a
जनन्या सह कौरव्याननयज्जाह्नवीतटम् ॥	KK-01-08-161-003c
विदितं तन्महाबुद्धेर्विदुरस्य महात्मनः ।	KK-01-08-161-004a
ततस्तस्यापि चारेण चेष्टितं पापचेतसः ॥	KK-01-08-161-004c
ततः प्रवासितो विद्वान्विदुरेण नरस्तदा ।	KK-01-08-161-005a
पार्थानां दर्शयामास मनोमारुतगामिनीम् ॥	KK-01-08-161-005c
सर्ववातसहां नावं यन्त्रयुक्तां पताकिनीम् ।	KK-01-08-161-006a
शिवे भागीरथीतीरे नरैर्विस्रम्भिभिः कृताम् ॥	KK-01-08-161-006c
ततः पुनरथोवाच ज्ञापकं पूर्वचोदितम् ।	KK-01-08-161-007a
युधिष्ठिर निबोधेयं सञ्ज्ञार्थं वचनं कवेः ॥	KK-01-08-161-007c
कक्षघ्नः शिशिरघ्नश्च महाकक्षे बिलौकसः ।	KK-01-08-161-008a
न हन्तीत्येवमात्मानं यो रक्षति स जीवति ।	KK-01-08-161-008c
`बोद्धव्यमिति यत्प्राह विदुरस्तदिदं तथा ॥'	KK-01-08-161-008e
तेन मां प्रेषितं विद्धि विश्वस्तं सञ्ज्ञयाऽनया ।	KK-01-08-161-009a
भूयश्चैवाह मां क्षत्ता विदुरः सर्वतोऽर्थवित् ।	KK-01-08-161-009c
`अधिक्षिपन्धार्तराष्ट्रं सभ्रातृकमुदारधीः ॥'	KK-01-08-161-009e
कर्णं दुर्योधनं चैव भ्रातृभिः सहितं रणे ।	KK-01-08-161-010a
शकुनिं चैव कौन्तेय विजेताऽसि न संशयः ॥	KK-01-08-161-010c
`वैशम्पायन उवाच 	KK-01-08-161-011
पाण्डवाश्चापि गत्वाथ गङ्गायास्तीरमुत्तमम् ।	KK-01-08-161-011a
निषादाधिपतिं वीरं दाशं परमधार्मिकम् ॥	KK-01-08-161-011c
दीपिकाभिः कृतालोकं मार्गमाणं च पाण्डवान् ।	KK-01-08-161-012a
ददृशुः पाण्डवेयास्ते नाविकं त्वरयाऽन्वितम् ॥	KK-01-08-161-012c
निषादस्तत्र कौन्तेयानभिज्ञानं न्यवेदयत् ।	KK-01-08-161-013a
विदुरस्य महाबुद्धेर्म्लेच्छभाषादि यत्तदा ॥	KK-01-08-161-013c
नाविक उवाच 	KK-01-08-161-014
विदुरेणास्मि सन्दिष्टो दत्त्वा बहु धनं महत् ।	KK-01-08-161-014a
गङ्गातीरे निविष्टस्त्वं पाण्डवांस्तारयेति ह ॥	KK-01-08-161-014c
सोऽहं चतुर्दशीमद्य गङ्गाया अविदूरतः ।	KK-01-08-161-015a
चारेरन्वेषयाम्यस्मिन्वने मृगगणान्विते ॥	KK-01-08-161-015c
प्रभवन्तोऽथ भद्रं वो नावमारुह्य गम्यताम् ।	KK-01-08-161-016a
युक्तारित्रपताकां च निश्छिद्रां मन्दिरोपमाम् ॥'	KK-01-08-161-016c
इयं वारिपथे युक्ता नौरप्सु सुखगामिनी ।	KK-01-08-161-017a
मोचयिष्यति वः सर्वानस्माद्देशान्न संशयः ॥	KK-01-08-161-017c
वैशम्पायन उवाच 	KK-01-08-161-018
अथ तान्व्यथितान्दृष्ट्वा सह मात्रा नरोत्तमान् ।	KK-01-08-161-018a
नावमारोप्य गङ्गायां प्रस्थितानब्रवीत्पुनः ॥	KK-01-08-161-018c
विदुरो मूर्ध्न्युपाघ्राय परिष्वज्य वचो मुहुः ।	KK-01-08-161-019a
अरिष्टं गच्छताव्यग्राः पन्थानमिति चाब्रवीत् ॥	KK-01-08-161-019c
इत्युक्त्वा स तु तान्वीरान्पुमान्विदुरचोदितः ।	KK-01-08-161-020a
तारयामास राजेन्द्र गङ्गां नावा नरर्षभान् ॥	KK-01-08-161-020c
तारयित्वा ततो गङ्गां पारं प्राप्तांश्च सर्वशः ।	KK-01-08-161-021a
जयाशिषः प्रयुज्याथ यथागतमगाद्धि सः ॥	KK-01-08-161-021c
पाण्डवाश्च महात्मानः प्रतिसन्दिश्य वै कवेः ।	KK-01-08-161-022a
गङ्गामुत्तीर्य वेगेन जग्मुर्गूढमलक्षिताः ॥	KK-01-08-161-022c
`ततस्ते तत्र तीर्त्वा तु गङ्गामुत्तुङ्गवीचिकाम् ।	KK-01-08-161-023a
जवेन प्रययुर्वीरा दक्षिणां दिशमास्थिताः ॥	KK-01-08-161-023c
विज्ञाय निशि पन्थानं नक्षत्रैर्दक्षिणामुखाः ।	KK-01-08-161-024a
वनाद्वनान्तरं राजन्गहनं प्रतिपेदिरे ॥	KK-01-08-161-024c
श्रान्तास्ततः पिपासार्ताः क्षुधिता भयकातराः ।	KK-01-08-161-025a
पुनरूचुर्महावीर्यं भीमसेनमिदं वचः ॥	KK-01-08-161-025c
इतः कष्टतरं किं नु यद्वयं गहने वने ।	KK-01-08-161-026a
दिशश्च न प्रजानीमो गन्तुं चैतेन शक्नुमः ।	KK-01-08-161-026c
तं च पापं न जानीमो दग्धो वाथ पुरोचनः ॥	KK-01-08-161-026e
कथं नु विप्रमुच्येम भयादस्मादलक्षिताः ।	KK-01-08-161-027a
शीघ्रमस्मानुपादाय तथैव व्रज भारत ॥	KK-01-08-161-027c
त्वं हि नो बलवानेको यथा सततगस्तथा ।	KK-01-08-161-028a
इत्युक्तो धर्मराजेन भीमसेनो महाबलः ।	KK-01-08-161-028c
आदाय कुन्तीं भ्रातॄंश्च जगामाशु स पावनिः' ॥ ॥	KK-01-08-161-028e
	
	
	
	
अध्यायः 162	
	
	
वैशम्पायन उवाच 	KK-01-08-162-001
अथ रात्र्यां व्यतीतायामशेषो नागरो जनः ।	KK-01-08-162-001a
तत्राजगाम त्वरितो दिदृक्षुः पाण्डुनन्दनान् ॥	KK-01-08-162-001c
निर्वापयन्तो ज्वलनं ते जना ददृशुस्ततः ।	KK-01-08-162-002a
जातुषं तद्गृहं दग्धममात्यं च पुरोचनम् ॥	KK-01-08-162-002c
नूनं दुर्योधनेनेदं विहितं पापकर्मणा ।	KK-01-08-162-003a
पाण्डवानां विनाशायेत्येवं ते चुक्रुशुर्जनाः ॥	KK-01-08-162-003c
विदिते धृतराष्ट्रस्य धार्तराष्ट्रो न संशयः ।	KK-01-08-162-004a
दग्धवान्पाण्डुदायादान्न ह्येतत्प्रतिषिद्धवान् ॥	KK-01-08-162-004c
नूनं शान्तनवोऽपीह न धर्ममनुवर्तते ।	KK-01-08-162-005a
द्रोणश्च विदुरश्चैव कृपश्चान्ये च कौरवाः ॥	KK-01-08-162-005c
`नावेक्षन्ते ह तं धर्मं धर्मात्मानोऽप्यहो विधेः ।	KK-01-08-162-006a
श्रुतवन्तोऽपि विद्वांसो धनवद्वशगा अहो ॥	KK-01-08-162-006c
साधूननाथान्धर्मिष्ठात्सत्यव्रतपरायणान् ।	KK-01-08-162-007a
नावेक्षन्ते महान्तोऽपि दैवं तेषां परायणम् ॥	KK-01-08-162-007c
ते वयं धृतराष्ट्राय प्रेषयामो दुरात्मने ।	KK-01-08-162-008a
संवृत्तस्ते परः कामः पाण्डवान्दग्धवानसि ॥	KK-01-08-162-008c
ततो व्यपोहमानास्ते पाण्डवार्थे हुताशनम् ।	KK-01-08-162-009a
निषादीं ददृशुर्दग्धां पञ्चपुत्रामनागसम् ॥	KK-01-08-162-009c
इतः पश्यत कुन्तीयं दग्धा शेते तपस्विनी ।	KK-01-08-162-010a
पुत्रैः सहैव वार्ष्णेयी हन्तेत्याहुः स्म नागराः ॥	KK-01-08-162-010c
खनकेन तु तेनैव वेश्म शोधयता बिलम् ।	KK-01-08-162-011a
पांसुभिः पिहितं तच्च पुरुषैस्तैर्न लक्षितम् ॥	KK-01-08-162-011c
ततस्ते प्रेषयामासुर्धृतराष्ट्राय नागराः ।	KK-01-08-162-012a
पाण्डवानग्निना दग्धानमात्यं च पुरोचनम् ॥	KK-01-08-162-012c
श्रुत्वा तु धृतराष्ट्रस्तद्राजा सुमहदप्रियम् ।	KK-01-08-162-013a
विनाशं पाण्डुपुत्राणां विललाप सुदुःखितः ॥	KK-01-08-162-013c
अन्तर्हृष्टमनाश्चासौ बहिर्दुःखसमन्वितः ।	KK-01-08-162-014a
अन्तःशीतो बहिश्चोष्णो ग्रीष्मेऽगाधह्वदोयथा ॥	KK-01-08-162-014c
धृतराष्ट्र उवाच 	KK-01-08-162-015
अद्य पाण्डुर्मृतो राजा मम भ्राता महायशाः ।	KK-01-08-162-015a
तेषु वीरेषु दग्धेषु मात्रा सह विशेषतः ॥	KK-01-08-162-015c
गच्छन्तु पुरुषाः शीघ्रं नगरं वारणावतम् ।	KK-01-08-162-016a
सत्कारयन्तु तान्वीरान्कुन्तीं राजसुतां च ताम् ॥	KK-01-08-162-016c
ये च तत्र मृतास्तेषां सुहृदः सन्ति तानपि ।	KK-01-08-162-017a
कारयन्तु च कुल्यानि शुभ्राणि च बृहन्ति च ॥	KK-01-08-162-017c
मम दग्धा महात्मानः कुलवंशविवर्धनाः ॥	KK-01-08-162-018a
एवं गते मया शक्यं यद्यत्कारयितुं हितम् ।	KK-01-08-162-018c
पाण्डवानां च कुन्त्याश्च तत्सर्वं क्रियतां धनैः ॥	KK-01-08-162-018e
`वैशम्पायन उवाच 	KK-01-08-162-019
समेताश्च ततः सर्वे भीष्मेण सह कौरवाः ।	KK-01-08-162-019a
धृतराष्ट्रः सपुत्रश्च गङ्गामभिमुखा ययुः ॥	KK-01-08-162-019c
एकवस्त्रा निरानन्दा निराभरणवेष्टनः ।	KK-01-08-162-020a
उदकं कर्तुकामा वै पाण्डवानां महात्मनाम् ॥'	KK-01-08-162-020c
एवं गत्वा ततश्चक्रे ज्ञातिभिः परिवारितः ।	KK-01-08-162-021a
उदकं पाण्डुपुत्राणां धृतराष्ट्रोऽम्बिकासुतः ॥	KK-01-08-162-021c
रुरुदुः सहिताः सर्वे भृशं शोकपरायणाः ।	KK-01-08-162-022a
हा युधिष्ठिर कौरव्य हा भीम इति चापरे ॥	KK-01-08-162-022c
हा फल्गुनेति चाप्यन्ये हा यमाविति चापरे ।	KK-01-08-162-023a
कुन्तीमार्ताश्च शोचन्त उदकं चक्रिरे जनाः ॥	KK-01-08-162-023c
अन्ये पौरजनाश्चैवमन्वशोचन्त पाण्डवान् ।	KK-01-08-162-024a
विदुरस्त्वल्पशश्चक्रे शोकं वेद परं हि सः ॥	KK-01-08-162-024c
विदुरो धृतराष्ट्रस्य जानन्सर्वं मनोगतम् ।	KK-01-08-162-025a
तेनायं विधिना सृष्टः कुटिलः कपटाशयः ॥	KK-01-08-162-025c
इत्येवं चिन्तयन्राजन्विदुरो विदुषां वरः ।	KK-01-08-162-026a
लोकानां दर्शयन्दुःखं दुःखितैः सह बान्धवैः ॥	KK-01-08-162-026c
मनसाऽचिन्तयत्पार्थान्कियद्दूरं गता इति ।	KK-01-08-162-027a
सहिताः पाण्डवाः पुत्रा इति चिन्तापरोऽभवत् ॥	KK-01-08-162-027c
ततः प्रव्यथितो भीष्मः पाण्डुराजसुतान्मृतान् ।	KK-01-08-162-028a
सह मात्रेति तच्छ्रुत्वा विललाप रुरोद च ॥	KK-01-08-162-028c
भीष्म उवाच 	KK-01-08-162-029
हा युधिष्ठिर हा भीम हा धनञ्जय हा यमौ ।	KK-01-08-162-029a
हा पृथे सह पुत्रैस्त्वमेकरात्रेण स्वर्गता ॥	KK-01-08-162-029c
मात्रा सह कुमारास्ते सर्वे तत्रैव संस्थिताः ।	KK-01-08-162-030a
न हि तौ नोत्सहेयातां भीमसेनधनञ्जयौ ॥	KK-01-08-162-030c
तरसा वेगितात्मानौ निर्भेत्तुमपि मन्दरम् ।	KK-01-08-162-031a
परासुत्वं न पश्यामि पृथायाः सह पाण्डवैः ॥	KK-01-08-162-031c
सर्वथा विकृतं तत्तु यदि ते निधनं गताः ।	KK-01-08-162-032a
धर्मराजः स निर्दिष्टो ननु विप्रैर्युधिष्ठिरः ॥	KK-01-08-162-032c
पृथिव्यां च रथिश्रेष्ठो भविता स धनञ्जयः ।	KK-01-08-162-033a
सत्यव्रतो धर्मदत्तः सत्यवाक्छुभलक्षणः ॥	KK-01-08-162-033c
कथं कालवशं प्राप्तः पाण्डवेयो युधिष्ठिरः ।	KK-01-08-162-034a
आत्मानमुपमां कृत्वा परेषां वर्तते तु यः ॥	KK-01-08-162-034c
मात्रा सहैव कौरव्यः कथं कालवशं गतः ।	KK-01-08-162-035a
पालितः सुचिरं कालं फलकाले यथा द्रुमः ॥	KK-01-08-162-035c
भग्नः स्याद्वायुवेगेन तथा राजा युधिष्ठिरः ।	KK-01-08-162-036a
यौवराज्येऽभिषिक्तेन पितुर्येनाहृतं यशः ॥	KK-01-08-162-036c
आत्मनश्च पितुश्चैव सत्यधर्मप्रवृत्तिभिः ।	KK-01-08-162-037a
यच्च सा वनवासेन तन्माता दुःखभागिनी ॥	KK-01-08-162-037c
कालेन सह सम्मग्नो धिक्कृतान्तमनर्थकम् ।	KK-01-08-162-038a
यच्च सा वनवासेन तन्माता दुःखभागिनी ॥	KK-01-08-162-038c
पुत्रगृध्नुतया कुन्ती न भर्तारं मृतात्वनु ।	KK-01-08-162-039a
अल्पकालं कुले जाता भर्तुः प्रीतिमवाप या ॥	KK-01-08-162-039c
दग्धाऽद्य सह पुत्रैः सा असम्पूर्णमनोरथा ।	KK-01-08-162-040a
मृतो भीम इति श्रुत्वा मनो न श्रद्दधाति मे ॥	KK-01-08-162-040c
एतच्च चिन्तयानस्य व्यथितं बहुधा मनः ।	KK-01-08-162-041a
अवधूय च मे देहं हृदयेन विदीर्यते ॥	KK-01-08-162-041c
पीनस्कन्धश्चारुबाहुर्मेरुकूटसमो युवा ।	KK-01-08-162-042a
मृतो भीम इति श्रुत्वा मनो न श्रद्दधाति मे ॥	KK-01-08-162-042c
अतित्यागी च योधी च क्षिप्रहस्तो दृढायुधः ।	KK-01-08-162-043a
प्रपत्तिमाँल्लब्धलक्षो रथयानविशारदः ॥	KK-01-08-162-043c
दूरपाती त्वसम्भ्रान्तो महावीर्यो महास्त्रवान् ।	KK-01-08-162-044a
अदीनात्मा नरश्रेष्ठः श्रेष्ठः सर्वधनुष्मताम् ॥	KK-01-08-162-044c
येन प्राच्याश्च सौवीरा दाक्षिणात्याश्च निर्जिताः ।	KK-01-08-162-045a
ख्यापितं येन शूरेण त्रिषु लोकेषु पौरुषम् ॥	KK-01-08-162-045c
यस्मिञ्जाते विशोकाऽभूत्कुन्ती पाण्डुश्च वीर्यवान् ।	KK-01-08-162-046a
पुरन्दरसमो जिष्णुः कथं कालवशं गतः ॥	KK-01-08-162-046c
कथं तावृषभष्कन्धौ सिंहविक्रान्तगामिनौ ।	KK-01-08-162-047a
मर्त्यधर्ममनुप्राप्तौ यमावरिनिवर्हणौ ॥	KK-01-08-162-047c
वत्सा गताः क्व मां वृद्धं विहाय भृशमातुरम् ।	KK-01-08-162-048a
हा स्नुषे मम वार्ष्णेयि निधाय हृदि मे शुचम् ॥	KK-01-08-162-048c
वारणावतयात्रायां के स्युर्वै शकुनाः पथि ।	KK-01-08-162-049a
एवमल्पायुषो लोके भविष्यन्ति पृथासुताः ॥	KK-01-08-162-049c
संशप्ता इति कैर्यूयं वत्सान्दर्शय मे पृथे ।	KK-01-08-162-050a
ममैव नाथा मन्नाथा मम नेत्राणि पाण्डवाः ॥	KK-01-08-162-050c
हा पाण्डवा मे हे वत्सा हा सिंहशिशवो मम ।	KK-01-08-162-051a
मातङ्गा हा ममोत्तुङ्गा हा ममानन्दवर्धनाः ॥	KK-01-08-162-051c
मम हीनस्य युष्माभिः सर्वलोकास्तमोवृताः ।	KK-01-08-162-052a
कदा द्रष्टाऽस्मि कौन्तेयांस्तरुणादित्यवर्चसः ॥	KK-01-08-162-052c
अदृष्ट्वा वो महाबाहून्पुत्रवन्मम नन्दनाः ।	KK-01-08-162-053a
क्व गतिर्मे क्व गच्छामि कुतो द्रक्ष्यामि मे शिशून् ॥	KK-01-08-162-053c
हा युधिष्ठिर हा भीम हा हा फल्गुन हा यमौ ।	KK-01-08-162-054a
मा गच्छत निवर्तध्वं मयि कोपं विमुञ्चत ॥	KK-01-08-162-054c
वैशम्पायन उवाच 	KK-01-08-162-055
श्रुत्वा तत्क्रन्दितं तस्य तिलोदं च प्रसिञ्चतः ।	KK-01-08-162-055a
देशं कालं समाज्ञाय विदुरः प्रत्यभाषत ॥	KK-01-08-162-055c
मा शोचीस्त्वं नरव्याघ्र जहि शोकं महाधृते ।	KK-01-08-162-056a
न तेषां विद्यते मृत्युः प्राप्तकालं कृतं मया ॥	KK-01-08-162-056c
एतच्च तेभ्य उदकं विप्रसिञ्च न भारत ।	KK-01-08-162-057a
क्षत्तेदमब्रवीद्भीष्मं कौरवाणामशृण्वताम् ॥	KK-01-08-162-057c
क्षत्तारमुपसङ्गम्य बाष्पोत्पीडकलस्वरः ।	KK-01-08-162-058a
मन्दंमन्दमुवाचेदं विदुरं सङ्गमे नृप ॥	KK-01-08-162-058c
भीष्म उवाच 	KK-01-08-162-059
कथं ते तात जीवन्ति पाण्डोः पुत्रा महाबलाः ।	KK-01-08-162-059a
कथमस्मत्कृते पक्षः पाण्डोर्न हि निपातितः ॥	KK-01-08-162-059c
कथं मत्प्रमुखाः सर्वे प्रमुक्ता महतो भयात् ।	KK-01-08-162-060a
जननी गरुडेनेव कुरवस्ते समुद्धृताः ॥	KK-01-08-162-060c
वैशम्पायन उवाच 	KK-01-08-162-061
एवमुक्तस्तु कौरव्य कौरवाणामशृण्वताम् ।	KK-01-08-162-061a
आचचक्षे स धर्मात्मा भीष्मायाद्भुतकर्मणे ॥	KK-01-08-162-061c
विदुर उवाच 	KK-01-08-162-062
धृतराष्ट्रस्य शकुने राज्ञो दुर्योधनस्य च ।	KK-01-08-162-062a
विनाशे पाण्डुपुत्राणां कृतो मतिविनिश्चयः ॥	KK-01-08-162-062c
तत्राहमपि च ज्ञात्वा तस्य पापस्य निश्चयम् ।	KK-01-08-162-063a
तं जिघांसुरहं चापि तेषामनुमते स्थितः ॥	KK-01-08-162-063c
ततो जतुगृहं गत्वा दहनेऽस्मिन्नियोजिते ।	KK-01-08-162-064a
पृथायाश्च सपुत्राया धार्तराष्ट्रस्य शासनात् ॥	KK-01-08-162-064c
ततः खनकमाहूय सुरङ्गं वै बिलं तदा ।	KK-01-08-162-065a
सुगूढं कारयित्वा ते कुन्त्या पाण्डुसुतास्तदा ॥	KK-01-08-162-065c
निष्क्रामिता मया पूर्वं मा स्म शोके मनः कृथाः ।	KK-01-08-162-066a
ततस्तु नावमारोप्य सहपुत्रां पृथामहम् ॥	KK-01-08-162-066c
दत्त्वाऽभयं सपुत्रायै कुन्त्यै गृहमदाहयम् ।	KK-01-08-162-067a
तस्मात्ते मा स्म भूद्दुःखं मुक्ताः पापात्तु पाण्डवाः ॥	KK-01-08-162-067c
निर्गताः पाण्डवा राजन्मात्रा सह परन्तपाः ।	KK-01-08-162-068a
अग्निहादान्महाघोरान्मया तस्मादुपायतः ॥	KK-01-08-162-068c
मा स्म शोकमिमं कार्षीर्जीवन्त्येव च पाण्डवाः ।	KK-01-08-162-069a
प्रच्छन्ना विचिरिष्यन्ति यावत्कालस्य पर्ययः ॥	KK-01-08-162-069c
तस्मिन्युधिष्ठिरं काले द्रक्ष्यन्ति भुवि मानवाः ।	KK-01-08-162-070a
विमलं कृष्णपक्षान्ते जगच्चन्द्रमिवोदितम् ॥	KK-01-08-162-070c
न तस्य नाशं पश्यामि यस्य भ्राता धनञ्जयः ।	KK-01-08-162-071a
भीमसेनश्च दुर्धर्षौ माद्रीपुत्रौ च तौ यमौ ॥	KK-01-08-162-071c
वैशम्पायन उवाच 	KK-01-08-162-072
ततः संहृष्टसर्वाङ्गो भीष्मो विदुरमब्रवीत् ।	KK-01-08-162-072a
दिष्ट्यादिष्ट्येति संहृष्टः पूजयानो महामतिम् ॥	KK-01-08-162-072c
भीष्म उवाच 	KK-01-08-162-073
युक्तं चैवानुरूपं च कृतं तात शुभं त्वया ।	KK-01-08-162-073a
वयं विमोक्षिता दुःखात्पाण्डुपक्षो न नाशितः ॥	KK-01-08-162-073c
वैशम्पायन उवाच 	KK-01-08-162-074
एवमुक्त्वा विवेशाथ पुरं जनशताकुलम् ।	KK-01-08-162-075a
कुरुभिः सहितो राजन्नागरैश्च पितामहः ॥	KK-01-08-162-075c
अथाम्बिकेयः सामात्यः सकर्णः सहसौबलः ।	KK-01-08-162-076a
सात्मजः पार्थनाशस्य स्मरंस्तथ्यं जर्ष च ॥	KK-01-08-162-076c
भीष्मश्च राजन्दुर्धर्षो विदुरश्च महामतिः ।	KK-01-08-162-077a
जहृषाते स्मरन्तौ तौ जातुषाग्नेर्विमोचनम् ॥	KK-01-08-162-077c
सत्यशीलगुणाचारै रागैर्जानपदोद्भवैः ।	KK-01-08-162-078a
द्रोणादयश्च धर्मैस्तु तेषां तान्मोचितान्विदुः ॥	KK-01-08-162-078c
शौर्यलावण्यमाहात्म्यै रूपैः प्राणबलैरपि ।	KK-01-08-162-079a
स्वस्थान्पार्थानमन्यन्त पौरजानपदास्तथा ॥	KK-01-08-162-079c
अन्ये जनाः प्राकृताश्च स्त्रियश्च बहुलास्तदा ।	KK-01-08-162-080a
शङ्कमाना वदन्ति स्म दग्धा जीवन्ति वा न वा ॥ 	KK-01-08-162-080c
	
	
	
	
अध्यायः 163	
	
	
वैशम्पायन उवाच 	KK-01-08-163-001
तेन विक्रममाणेन ऊरुवेगसमीरितम् ।	KK-01-08-163-001a
वनं सवृक्षविटपं व्याघूर्णितमिवाभवत् ॥	KK-01-08-163-001c
जङ्घावातो ववौ चास्य शुचिशुक्रागमे यथा ।	KK-01-08-163-002a
आवर्जितलतावृक्षं मार्गं चक्रे महाबलः ॥	KK-01-08-163-002c
स मृद्गन्पुष्पितांश्चैव फलितांश्च वनस्पतीन् ।	KK-01-08-163-003a
अवरुज्य ययौ गुल्मान्पथस्तस्य समीपजान् ॥	KK-01-08-163-003c
स रोषित इव क्रुद्धो वने भञ्जन्महाद्रुमान् ।	KK-01-08-163-004a
त्रिप्रस्रुतमदः शुष्मी षष्टिवर्षो मतङ्गराट् ॥	KK-01-08-163-004c
गच्छतस्तस्य वेगेन तार्क्ष्यमारुतरंहसः ।	KK-01-08-163-005a
भीमस्य पाण्डुपुत्राणां मूर्च्छेव समजायत ॥	KK-01-08-163-005c
असकृच्चापि सन्तीर्य दूरपारं भुजप्लवैः ।	KK-01-08-163-006a
पथि प्रच्छन्नमासेदुर्धार्तराष्ट्रभयात्तदा ॥	KK-01-08-163-006c
कृच्छ्रेण मातरं चैव सुकुमारीं यशस्विनीम् ।	KK-01-08-163-007a
अवहत्स तु पृष्ठेन रोधःसु विषमेषु च ॥	KK-01-08-163-007c
अगमच्च वनोद्देशमल्पमूलफलोदकम् ।	KK-01-08-163-008a
क्रूरपक्षिमृगं घोरं सायाह्ने भरतर्षभ ॥	KK-01-08-163-008c
घोरा समभवत्सन्ध्या दारुणा मृगपक्षिणः ।	KK-01-08-163-009a
अप्रकाशा दिशः सर्वा वातैरासन्ननार्तवैः ॥	KK-01-08-163-009c
शीर्णपर्णफलै राजन्बहुगुल्मक्षुपद्रुमैः ।	KK-01-08-163-010a
भग्नावभुग्नभूयिष्ठैर्नानाद्रुमसमाकुलैः ॥	KK-01-08-163-010c
ते श्रमेण च कौरव्यास्तृष्णया च प्रपीडिताः ।	KK-01-08-163-011a
नाशक्नुवंस्तदा गन्तुं निद्रया च प्रवृद्धया ॥	KK-01-08-163-011c
न्यविशन्त हि ते सर्वे निरास्वादे महावने ।`	KK-01-08-163-012a
रात्र्यामेव गतास्तूर्णं चतुर्विंशतियोजनम् ।'	KK-01-08-163-012c
ततस्तृषा परिक्लान्ता कुन्ती वचनमब्रवीत् ॥	KK-01-08-163-012e
माता सती पाण्डवानां पञ्चानां मध्यतः स्थिता ।	KK-01-08-163-013a
तृष्णया हि परीताऽहमनाथेव महावने ॥	KK-01-08-163-013c
`इतः परं तु शक्ताहं गन्तुं च न पदात्पदम् ।	KK-01-08-163-014a
शयिष्ये वृक्षमूलेऽत्र धार्तराष्ट्रा हरन्तु माम् ॥	KK-01-08-163-014c
शृणु भीम वचो मह्यं तव बाहुबलात्पुरः ।	KK-01-08-163-015a
स्थातुं न शक्ताः कौरव्याः किं बिभेषि पृथासुत ॥	KK-01-08-163-015c
अन्यो रथो न मेऽस्तीह भीमसेनादृते भुवि ।	KK-01-08-163-016a
धार्तराष्ट्राद्वृथा भीरुर्न मां स्वप्तुमिहेच्छसि ॥	KK-01-08-163-016c
वैशम्पायन उवाच 	KK-01-08-163-017
भीमपृष्ठस्थिता चेत्थं दूयमानेन चेतसा ।	KK-01-08-163-017a
निश्यध्वनि रुदन्ती सा निद्रावशमुपागता ॥'	KK-01-08-163-017c
तच्छ्रुत्वा भीमसेनस्य मातृस्नेहात्प्रजल्पितम् ।	KK-01-08-163-018a
कारुण्येन मनस्तप्तं गमनायोपचक्रमे ॥	KK-01-08-163-018c
ततो भीमो वनं घोरं प्रविश्य विजनं महत् ।	KK-01-08-163-019a
न्यग्रोधं विपुलच्छायं रमणीयं ददर्श ह ॥	KK-01-08-163-019c
तत्र निक्षिप्य तान्सर्वानुवाच भरतर्षभः ।	KK-01-08-163-020a
पानीयं मृगयामीह तावद्विश्रम्यतामिह ॥	KK-01-08-163-020c
एते रुवन्ति मधुरं सारसा जलचारिणः ।	KK-01-08-163-021a
ध्रुवमत्र जलस्थानं महच्चेति मतिर्मम ॥	KK-01-08-163-021c
अनुज्ञातः स गच्छेति भ्रात्रा ज्येष्ठेन भारत ।	KK-01-08-163-022a
जगाम तत्र यत्र स्म सारसा जलचारिणः ॥	KK-01-08-163-022c
`अपश्यत्पद्मिनीखण्डमण्डितं स सरोवरम् ।	KK-01-08-163-023a
'स तत्र पीत्वा पानीयं स्नात्वा च भरतर्षभ ॥	KK-01-08-163-023c
तेषामर्थे च जग्राह भ्रातॄणां भ्रातृवत्सलः ।	KK-01-08-163-024a
उत्तरीयेण पानीयमानयामास भारत ॥	KK-01-08-163-024c
`पङ्कजानामनेकैश्च पत्रैर्बध्वा पृथक्पृथक् ।	KK-01-08-163-025a
'गव्यूतिमात्रादागत्य त्वरितो मातरं प्रति ।	KK-01-08-163-025c
शोकदुःखपरीतात्मा निशश्वासोरगो यथा ॥	KK-01-08-163-025e
स सुप्तां मातरं `भ्रातॄन्निद्राविद्रावितौजसः ।	KK-01-08-163-026a
महारौद्रे वने घोरे वृक्षमूले सुशीतले ॥	KK-01-08-163-026c
विक्षिप्तकरपादांश्च दीर्घोच्छ्वासान्महाबलान् ।	KK-01-08-163-027a
ऊर्ध्ववक्त्रान्महाकायान्पञ्चेन्द्रानिव भूपते ॥	KK-01-08-163-027c
अज्ञातवृक्षनित्यस्थप्रेतराक्षससाध्वसान् ।	KK-01-08-163-028a
दृष्ट्वा वै भृशशोकार्तो बिललापानिलात्मजः ॥'	KK-01-08-163-028c
भृशं शोकपरीत्मा विललाप वृकोदरः ॥	KK-01-08-163-029ac
अतः कष्टतरं किं नु द्रष्टव्यं हि भविष्यति ।	KK-01-08-163-030a
यत्पश्यामि महीसुप्तान्भ्रातॄनद्य सुमन्दभाक् ॥	KK-01-08-163-030c
शयनेषु परार्ध्येषु ये पुरा वारणावते ।	KK-01-08-163-031a
नाधिजग्मुस्तदा निद्रां तेऽद्य सुप्ता महीतले ॥	KK-01-08-163-031c
स्वसारं वसुदेवस्य शत्रुसङ्घावमर्दिनः ।	KK-01-08-163-032a
कुन्तिराजसुतां कुन्तीं सर्वलक्षणपूजिताम् ॥	KK-01-08-163-032c
स्नुषां विचित्रवीर्यस्य भार्यां पाण्डोर्महात्मनः ।	KK-01-08-163-033a
तथैव चास्मज्जननीं पुण्डरीकोदरप्रभाम् ॥	KK-01-08-163-033c
सुकुमारतरामेनां महार्हशयनोचिताम् ।	KK-01-08-163-034a
शयानां पश्यताऽद्येह पृथिव्यामतथोचिताम् ॥	KK-01-08-163-034c
धर्मादिन्द्राच्च वाताच्च सुषुवे या सुतानिमान् ।	KK-01-08-163-035a
सेयं भूमौ परिश्रान्ता शेषे प्रासादशायिनी ॥	KK-01-08-163-035c
किं नु दुःखतरं शक्यं मया द्रष्टुमतः परम् ।	KK-01-08-163-036a
योऽहमद्य नरव्याघ्रान्सुप्तान्पश्यामि भूतले ॥	KK-01-08-163-036c
त्रिषु लोकेषु यो राज्यं धर्मनित्योऽर्हते नृपः ।	KK-01-08-163-037a
सोऽयं भूमौ परिश्रान्तः शेते प्राकृतवत्कथम् ॥	KK-01-08-163-037c
अयं नीलाम्बुदश्यामो नरेष्वप्रतिमोऽर्जुनः ।	KK-01-08-163-038a
शेते प्राकृतवद्भूमौ ततो दुःखतरं नु किम् ॥	KK-01-08-163-038c
अश्विनाविव देवानां याविमौ रूपसम्पदा ।	KK-01-08-163-039a
तौ प्राकृतवदद्येमौ प्रसुप्तौ धरणीतले ॥	KK-01-08-163-039c
ज्ञातयो यस्य नै स्युर्विषमाः कुलपांसनाः ।	KK-01-08-163-040a
स जीवेत सुखं लोके ग्रामद्रुम इवैकजः ॥	KK-01-08-163-040c
एको वृक्षो हि यो ग्रामे भवेत्पर्णफलान्वितः ।	KK-01-08-163-041a
चैत्यो भवति निर्ज्ञातिरध्वनीनैश्च पूजितः ॥	KK-01-08-163-041c
येषां च बहवः शूरा ज्ञातयो धर्ममाश्रिताः ।	KK-01-08-163-042a
ते जीवन्ति सुखं लोके भवन्ति च निरामयाः ॥	KK-01-08-163-042c
बलवन्तः समृद्धार्था मित्रबान्धवनन्दनाः ।	KK-01-08-163-043a
जीवन्त्यन्योन्यमाश्रित्य द्रुमाः काननजा इव ॥	KK-01-08-163-043c
वयं तु धृतराष्ट्रेण दुष्पुत्रेण दुरात्मना ।	KK-01-08-163-044a
`राज्यलुब्धेन मूर्खेण दुर्मन्त्रिसहितेन वै ॥	KK-01-08-163-044c
दुष्टेनाधर्मशीलेन स्वार्थनिष्ठैकबुद्धिना ।	KK-01-08-163-045a
'विवासिता न दग्धाश्च क्षत्तुर्बुद्धिपराक्रमात् ॥	KK-01-08-163-045c
तस्मान्मुक्ता वयं दाहादिमं वृक्षमुपाश्रिताः ।	KK-01-08-163-046a
कां दिशं प्रतिपत्स्यामः प्राप्ताः क्लेशमनुत्तमम् ॥	KK-01-08-163-046c
सकामो भव दुर्बुद्धे धार्तराष्ट्राल्पदर्शन ।	KK-01-08-163-047a
नूनं देवाः प्रसन्नास्ते नानुज्ञां मे युधिष्ठिरः ॥	KK-01-08-163-047c
प्रयच्छति वधे तुभ्यं तेन जीवसि दुर्मते ।	KK-01-08-163-048a
नन्वद्य ससुतामात्यं सकर्णानुजसौबलम् ॥	KK-01-08-163-048c
गत्वा क्रोधसमाविष्टः प्रेषयिष्ये यमक्षयम् ।	KK-01-08-163-049a
किं नु शक्यं मया कर्तुं यत्तेन क्रुध्यते नृपः ॥	KK-01-08-163-049c
धर्मात्मा पाण्डवश्रेष्ठः पापाचार युधिष्ठिरः ।	KK-01-08-163-050a
एवमुक्त्वा महाबाहुः क्रोधसन्दीप्तमानसः ॥	KK-01-08-163-050c
करं करेण निष्पिष्य निःश्वसन्दीनमानसः ।	KK-01-08-163-051a
पुनर्दीनमना भूत्वा शान्तार्चिरिव पावकः ॥	KK-01-08-163-051c
भ्रातॄन्महीतले सुप्तानवैक्षत वृकोदरः ।	KK-01-08-163-052a
विश्वस्तानिव संविष्टान्पृथग्जनसमानिव ॥	KK-01-08-163-052c
नातिदूरेण नगरं वनादस्माद्धि लक्षये ।	KK-01-08-163-053a
जागर्तव्ये स्वपन्तीमे हन्त जागर्म्यहंस्वयम् ॥	KK-01-08-163-053c
प्राश्यन्तीमे जलं पश्चात्प्रतिबुद्धा जितक्लमाः ।	KK-01-08-163-054a
इति भीमो व्यवस्यैव जजागार स्वयं तदा ॥ ॥	KK-01-08-163-054c
	
	
	
	
	
	
अध्यायः 164	
	
	
	
	
वैशम्पायन उवाच 	KK-01-09-164-001
तत्र तेषु शयानेषु हिडिम्बो नाम राक्षसः ।	KK-01-09-164-001a
अविदूरे वनात्तस्माच्छालवृक्षं समाश्रितः ॥	KK-01-09-164-001c
क्रूरो मानुषमांसादो महावीर्यपराक्रमः ।	KK-01-09-164-002a
प्रावृड्जलधरश्यामः पिङ्गाक्षो दारुणाकृतिः ॥	KK-01-09-164-002c
दंष्ट्राकरालवदनः करालो भीमदर्शनः ।	KK-01-09-164-003a
लम्बस्फिग्लम्बजठरो रक्तश्मश्रुशिरोरुहः ॥	KK-01-09-164-003c
महावृक्षगलस्कन्धः शङ्ककर्णो विभीषणः ।	KK-01-09-164-004a
यदृच्छया तानपश्यत्पाण्डुपुत्रान्महारथान् ॥	KK-01-09-164-004c
विरूपरूपः पिङ्गाक्षः करालो घोरदर्शनः ।	KK-01-09-164-005a
पिशितेप्सुः क्षुधार्तश्च जिघ्रन्गन्धं यदृच्छया ॥	KK-01-09-164-005c
ऊर्ध्वाङ्गुलिः स कण्डूयन्धुन्वन्रूक्षाञ्शिरोरुहान् ।	KK-01-09-164-006a
जृम्भमाणो महावक्त्रः पुनःपुनरवेक्ष्य च ॥	KK-01-09-164-006c
हृष्टो मानुषमांसस्य महाकायो महाबलः ।	KK-01-09-164-007a
आघ्राय मानुषं गन्धं भगिनीमिदमब्रवीत् ॥	KK-01-09-164-007c
उपपन्नं चिरस्याद्य भक्ष्यं मम मनःप्रियम् ।	KK-01-09-164-008a
जिघ्रतः प्रस्रुता स्नेहाज्जिह्वा पर्येति मे मुखात् ॥	KK-01-09-164-008c
अष्टौ दंष्ट्राः सुतीक्ष्णाग्राश्चिरस्यापातदुःसहाः ।	KK-01-09-164-009a
देहेषु मज्जयिष्यामि स्निग्धेषु पिशितेषु च ॥	KK-01-09-164-009c
आक्रम्य मानुषं कण्ठमाच्छिद्य धमनीमपि ।	KK-01-09-164-010a
उष्णं नवं प्रपास्यामि फेनलिं रुधिरं बहु ॥	KK-01-09-164-010c
गच्छ जानीहि के त्वेते शेरते वनमाश्रिताः ।	KK-01-09-164-011a
मानुषो बलवान्गन्धो घ्राणं तर्पयतीव मे ॥	KK-01-09-164-011c
हत्वैतान्मानुषान्सर्वानानयस्व ममान्तिकम् ।	KK-01-09-164-012a
अस्मद्विषयसुप्तेभ्यो नैतेभ्यो भयमस्ति ते ॥	KK-01-09-164-012c
एषामुत्कृत्य मांसानि मानुषाणां यथेष्टतः ।	KK-01-09-164-013a
भक्षयिष्याव सहितौ कुरु पूर्णं वचो मम ॥	KK-01-09-164-013c
भक्षयित्वा च मांसानि मानुषाणां प्रकामतः ।	KK-01-09-164-014a
नृत्याव सहितावावां दत्ततालावनेकशः ॥	KK-01-09-164-014c
वैशम्पायन उवाच 	KK-01-09-164-015
एवमुक्ता हिडिम्बा तु हिडिम्बेन महावने ।	KK-01-09-164-015a
भ्रातुर्वचनमाज्ञाय त्वरमाणेव राक्षसी ॥	KK-01-09-164-015c
`आप्लुत्याप्लुत्य च तरूनगच्छत्पाण्डवान्प्रति ।'	KK-01-09-164-016a
जगाम तत्र यत्र स्म शेरते पाण्डवा वने ॥	KK-01-09-164-016c
ददर्श तत्र सा गत्वा पाण्डवान्पृथया सह ।	KK-01-09-164-017a
शयानान्भीमसेनं च जाग्रतं त्वपराजितम् ॥	KK-01-09-164-017c
`उपास्यमानान्भीमेन रूपयौवनशालिनः ।	KK-01-09-164-018a
सुकुमारांश्च पार्थान्सा व्यायामेन च कर्शितान् ॥	KK-01-09-164-018c
दुःखेन सम्प्रयुक्तांश्च सहज्येष्ठान्प्रमाथिनः ।	KK-01-09-164-019a
रौद्री सती राजपुत्रं दर्शनीयप्रदर्शनम् ॥'	KK-01-09-164-019c
दृष्ट्वैव भीमसेनं सा सालस्कन्धमिवोद्यतम् ।	KK-01-09-164-020a
राक्षसी कामयामास रूपेणाप्रतिमं भुवि ॥	KK-01-09-164-020c
`अन्तर्गतेन मनसा चिन्तयामास राक्षसी' ।	KK-01-09-164-021a
अयं श्यामो महाबाहुः सिंहस्कन्धो महाद्युतिः ॥	KK-01-09-164-021c
कम्बुग्रीवः पुष्कराक्षो भर्ता युक्तो भवेन्मम ।	KK-01-09-164-022a
नाहं भ्रातृवचो जातु कुर्यां क्रूरमसाम्प्रतम् ॥	KK-01-09-164-022c
पतिस्नेहोऽतिबलवान्न तथा भ्रातृसौहृदम् ।	KK-01-09-164-023a
मुहूर्तमिव तृप्तिश्च भवेद्धातुर्ममैव च ॥	KK-01-09-164-023c
हतैरेतैरहत्वा तु मोदिष्ये शाश्वतीः समाः ।	KK-01-09-164-024a
`निश्चित्येत्थं हिडिम्बा सा भीमं दृष्ट्वा महाभुजम् ॥	KK-01-09-164-024c
उत्सृज्य राक्षसं रूपं मानुषं रूपमास्थिता ।	KK-01-09-164-025a
'सा कामरूपिणी रूपं कृत्वा मदनमोहिता ॥	KK-01-09-164-025c
उपतस्थे महात्मानं भीमसेनमनिन्दिता ।	KK-01-09-164-026a
`इङ्गिताकारकुशला सोपासर्पच्छनैः शनैः ॥	KK-01-09-164-026c
विनम्यमानेव लता दिव्याभरणभूषिता ।	KK-01-09-164-027a
शनैः शनैश्च तां भीमः समीपमुपसर्पतीम् ॥`	KK-01-09-164-027c
हर्षमाणां तदा पश्यत्तन्वीं पीनपयोधराम् ।	KK-01-09-164-028a
चन्द्राननां पद्मनेत्रां नीलकुञ्चितमूर्धजाम् ॥	KK-01-09-164-028c
कृष्णां सुपाण्डुरैर्दन्तैर्बिम्बोष्ठीं चारुदर्शनाम् ।	KK-01-09-164-029a
दृष्ट्वा तां रूपसम्पन्नां भीमो विस्मयमागतः ॥	KK-01-09-164-029c
उपचारगुणैर्युक्तां ललितैर्हाससम्मितैः ।	KK-01-09-164-030a
समीपमुपसम्प्राप्य भीमं साथ वरानना ॥	KK-01-09-164-030c
वचो वचनवेलायां भीमं प्रोवाच भामिनी ।'	KK-01-09-164-031a
लज्जया नम्यमानेव सर्वाभरणभूषिता ॥	KK-01-09-164-031c
स्मितपूर्वमिदं वाक्यं भीमसेनमथाब्रवीत् ।	KK-01-09-164-032a
कुतस्त्वमसि सम्प्राप्तः कश्चासि पुरुषर्षभ ॥	KK-01-09-164-032c
क इमे शेरते चेह पुरुषा देवरूपिणः ।	KK-01-09-164-033a
केयं वै बृहती श्यामा सुकुमारी तवानघ ॥	KK-01-09-164-033c
शेते वनमिदं प्राप्य विश्वस्ता स्वगृहे यथा ।	KK-01-09-164-034a
नेदं जानीथ गहनं वनं राक्षससेवितम् ॥	KK-01-09-164-034c
वसति ह्यत्र पापात्मा हिडिम्बो नाम राक्षसः ॥	KK-01-09-164-035ac
तेनाहं प्रेषिता भ्रात्रा दुष्टभावेन रक्षसा ।	KK-01-09-164-036a
बिभक्षयिषता मांसं युष्माकममरोपमाः ॥	KK-01-09-164-036c
साऽहं त्वमभिसम्प्रेक्ष्य देवगर्भसमप्रभम् ।	KK-01-09-164-037a
नान्यं भर्तारमिच्छामि सत्यमेतद्ब्रवीमि ते ॥	KK-01-09-164-037c
एतद्विज्ञाय धर्मज्ञ युक्तं मयि समाचर ।	KK-01-09-164-038a
कामोपहतचित्तां हि भजमानां भजस्व माम् ॥	KK-01-09-164-038c
त्रास्यामि त्वां महाबाहो राक्षसात्पुरुषादकात् ।	KK-01-09-164-039a
वत्स्यावो गिरिदुर्गेषु भर्ता भव ममानघ ॥	KK-01-09-164-039c
`इच्छामि वीर भद्रं ते मा मे प्राणान्विहासिषः ।	KK-01-09-164-040a
त्वया ह्यहं परित्यक्ता न जीवेयमरिन्दम ॥'	KK-01-09-164-040c
अन्तरिक्षचरी ह्यस्मि कामतो विचरामि च ।	KK-01-09-164-041a
अतुलामाप्नुहि प्रीतिं तत्र तत्र मया सह ॥	KK-01-09-164-041c
भीमसेन उवाच 	KK-01-09-164-042
`एष ज्येष्ठो मम भ्राता मान्यः परमको गुरुः ।	KK-01-09-164-042a
अनिविष्टो हि तन्नाहं परिविद्यां कथञ्चन ॥'	KK-01-09-164-042c
मातरं भ्रातरं ज्येष्ठं कनिष्ठानपरानपि ।	KK-01-09-164-043a
परित्यजेत कोन्वद्य प्रभवन्निह राक्षसि ॥	KK-01-09-164-043c
को हि सुप्तानिमान्भ्रातॄन्दत्त्वा राक्षसभोजनम् ।	KK-01-09-164-044a
मातरं च नरो गच्छेत्कामार्त इव मद्विधः ॥	KK-01-09-164-044c
राक्षस्युवाच 	KK-01-09-164-045
`एकं त्वां मोक्षयिष्यामि सह मात्रा परन्तप ।	KK-01-09-164-045a
सोदरानुत्सृजैनांस्त्वमारोह जघनं मम ॥	KK-01-09-164-045c
भीम उवाच 	KK-01-09-164-046
नाहं जीवितुमाशंसे भ्रातॄनुत्सृज्य राक्षसि ।	KK-01-09-164-046a
यथाश्रद्धं व्रजैका हि विप्रियं मे प्रभाषसे ॥	KK-01-09-164-046c
राक्षस्युवाच'	KK-01-09-164-047
यत्ते प्रियं तत्करिष्ये सर्वानेतान्प्रबोधय ।	KK-01-09-164-047a
मोक्षयिष्याम्यहं कामं राक्षसात्पुरुषादकात् ॥	KK-01-09-164-047c
भीमसेन उवाच 	KK-01-09-164-048
सुखसुप्तान्वने भ्रातॄन्मातरं चैव राक्षसि ।	KK-01-09-164-048a
न भयाद्बोधयिष्यामि भ्रातुस्तव दुरात्मनः ॥	KK-01-09-164-048c
न हि मे राक्षसा भीरु सोढुं शक्ताः पराक्रमम् ।	KK-01-09-164-049a
न मनुष्या न गन्धर्वा न यक्षाश्चारुलोचने ॥	KK-01-09-164-049c
गच्छ वा तिष्ठ वा भद्रे यद्वा पीच्छसि तत्कुरु ।	KK-01-09-164-050a
तं वा प्रेषय तन्वङ्गि भ्रातरं पुरुषादकम् ॥ ॥	KK-01-09-164-050c
	
	
	
	
	
	
अध्यायः 165	
	
	
वैशम्पायन उवाच 	KK-01-09-165-001
तां विदित्वा चिरगतां हिडिम्बो राक्षसेश्वरः ।	KK-01-09-165-001a
अवतीर्य द्रुमात्तस्मादाजगामाशु पाण्डवान् ॥	KK-01-09-165-001c
लोहिताक्षो महाबाहुरूर्ध्वकेशो महाननः ।	KK-01-09-165-002a
मेघसङ्घातवर्ष्मा च तीक्ष्णदंष्ट्रो भयानकः ॥	KK-01-09-165-002c
तलं तलेन संहत्य बाहू विक्षिप्य चासकृत् ।	KK-01-09-165-003a
उद्वृत्तनेत्रः सङ्क्रुद्धो दन्तान्दन्तेषु निष्कुषन् ॥	KK-01-09-165-003c
कोऽद्य मे भोक्तुकामस्य विघ्नं चरति दुर्मतिः ।	KK-01-09-165-004a
न बिभेति हिडिम्बी च प्रेषिता किमनागता ॥	KK-01-09-165-004c
वैशम्पायन उवाच 	KK-01-09-165-005
तमापतन्तं दृष्ट्वै तथा विकृतदर्शनम् ।	KK-01-09-165-005a
हिडिम्बोवाच वित्रस्ता भीमसेनमिदं वचः ॥	KK-01-09-165-005c
आपतत्येष दुष्टात्मा सङ्क्रुद्धः पुरुषादकः ।	KK-01-09-165-006a
साऽहं त्वां भ्रातृभिः सार्धं यद्ब्रवीमि तथा कुरु ॥	KK-01-09-165-006c
अहं कामगमा वीर रक्षोबलसमन्विता ।	KK-01-09-165-007a
आरुहेमां मम श्रोणिं नेष्यामि त्वां विहायसा ॥	KK-01-09-165-007c
प्रबोधयैतान्संसुप्तान्मातरं च परन्तप ।	KK-01-09-165-008a
सर्वानेव गमिष्याभि गृहीत्वा वो विहायसा ॥	KK-01-09-165-008c
भीम उवाच 	KK-01-09-165-009
मा भैस्त्वं पृथुसुश्रोणि नैष कश्चिन्मयि स्थिते ।	KK-01-09-165-009a
अहमेनं हनिष्यामि पश्यन्त्यास्ते सुमध्यमे ॥	KK-01-09-165-009c
नायं प्रतिबलो भीरु राक्षसापसदो मम ।	KK-01-09-165-010a
सोढुं युधि परिस्पन्दमथवा सर्वराक्षसाः ॥	KK-01-09-165-010c
पश्य बाहू सुवृत्तौ मे हस्तिहस्तनिभाविमौ ।	KK-01-09-165-011a
ऊरू परिघसङ्काशौ संहतं चाप्युरो महत् ॥	KK-01-09-165-011c
विक्रमं मे यथेन्द्रस्य साऽद्य द्रक्ष्यसि शोभने ।	KK-01-09-165-012a
माऽवमंस्थाः पृथुश्रोणि मत्वा मामिह मानुषम् ॥	KK-01-09-165-012c
हिडिम्बोवाच 	KK-01-09-165-013
नावमन्ये नरव्याघ्र त्वामहं देवरूपिणम् ।	KK-01-09-165-013a
दृष्टप्रभावस्तु मया मानुषेष्वेव राक्षसः ॥	KK-01-09-165-013c
वैशम्पायन उवाच 	KK-01-09-165-014
तथा सञ्जल्पतस्तस्य भीमसेनस्य भारत ।	KK-01-09-165-014a
वाचः शुश्राव ताः क्रुद्धो राक्षसः पुरुषादकः ॥	KK-01-09-165-014c
अवेक्षमाणस्तस्याश्च हिडिम्बो मानुषं वपुः ।	KK-01-09-165-015a
स्रग्दामपूरितशिखां समग्रेन्दुनिभाननाम् ॥	KK-01-09-165-015c
सुभ्रूनासाक्षिकेशान्तां सुकुमारनखत्वचम् ।	KK-01-09-165-016a
सर्वाभरणसंयुक्तां सुसूक्ष्माम्बरधारिणीम् ॥	KK-01-09-165-016c
तां तथा मानुषं रूपं बिभ्रतीं सुमनोहरम् ।	KK-01-09-165-017a
पुंस्कामां शङ्कमानश्च चुक्रोध पुरुषादकः ॥	KK-01-09-165-017c
सङ्क्रुद्धो राक्षसस्तस्या भगिन्याः कुरुसत्तम ।	KK-01-09-165-018a
उत्फाल्य विपुले नेत्रे ततस्तामिदमब्रवीत् ॥	KK-01-09-165-018c
को हि मे भोक्तुकामस्य विघ्नं चरति दुर्मतिः ।	KK-01-09-165-019a
न बिभेषि हिडिम्बे किं मत्कोपाद्विप्रमोहिता ॥	KK-01-09-165-019c
धिक्त्वामसति पुंस्कामे मम विप्रियकारिणि ।	KK-01-09-165-020a
पूर्वेषां राक्षसेन्द्राणां सर्वेषामयशस्करि ॥	KK-01-09-165-020c
यानिमानाश्रिताऽकार्षीर्विप्रियं समुहन्मम ।	KK-01-09-165-021a
एष तानद्य वै सर्वान्हनिष्यामि त्वया सह ॥	KK-01-09-165-021c
वैशम्पायन उवाच 	KK-01-09-165-022
एवमुक्त्वा हिडिम्बां स हिडिम्बो लोहितेक्षणः ।	KK-01-09-165-022a
वधायाभिपपातैनान्दन्तैर्दन्तानुपस्पृशन् ॥	KK-01-09-165-022c
गर्जन्तमेवं विजने भीमसेनोऽभिवीक्ष्य तम् ।	KK-01-09-165-023a
रक्षन्प्रबोधं भ्रातॄणां मातुश्च परवीरहा ॥	KK-01-09-165-023c
तमापतान्तं सम्प्रेक्ष्य भीमः प्रहरतां वरः ।	KK-01-09-165-024a
भर्त्सयामास तेजस्वी तिष्ठतिष्ठेति चाब्रवीत् ॥	KK-01-09-165-024c
वैशम्पायन उवाच 	KK-01-09-165-025
भीमसेनस्तु तं दृष्ट्वा राक्षसं प्रहसन्निव ।	KK-01-09-165-025a
भगिनीं प्रति सङ्क्रुद्धमिदं वचनमब्रवीत् ॥	KK-01-09-165-025c
किं ते हिडिम्ब एतैर्वा सुखसुप्तैः प्रबोधितैः ।	KK-01-09-165-026a
मामासादय दुर्बुद्धे तरसा त्वं नराशन ॥	KK-01-09-165-026c
मय्येव प्रहरैहि त्वं न स्त्रियं हन्तुमर्हसि ।	KK-01-09-165-027a
विशेषतोऽनपकृते परेणापकृते सति ॥	KK-01-09-165-027c
न हीयं स्ववशा बाला कामयत्यद्य मामिह ।	KK-01-09-165-028a
चोदितैषा ह्यनङ्गेन शरीरान्तरचारिणा ॥	KK-01-09-165-028c
भगिनी तव दुर्वृत्त रक्षसां वै यशोहर ।	KK-01-09-165-029a
त्वन्नियोगेन चैवेयं रूपं मम समीक्ष्य च ॥	KK-01-09-165-029c
कामयत्यद्य मां भीरुस्तव नैषापराध्यति ।	KK-01-09-165-030a
अनङ्गेन कृते दोषे नेमां गर्हितुमर्हसि ॥	KK-01-09-165-030c
मयि तिष्ठति दुष्टात्मन्न स्त्रियं हन्तुमर्हसि ।	KK-01-09-165-031a
सङ्गच्छस्व मया सार्धमेकेनैको नराशन ॥	KK-01-09-165-031c
अहमेको गमिष्यामि त्वामद्य यमसादनम् ।	KK-01-09-165-032a
अद्य मद्बलनिष्पिष्टं शिरो राक्षस दीर्यताम् ।	KK-01-09-165-032c
कुञ्जरस्येव पादेन विनिष्पिष्टं बलीयसः ॥	KK-01-09-165-032e
अद्य गात्राणि ते कङ्काः श्येना गोमायवस्तथा ।	KK-01-09-165-033a
कर्षन्तु भुवि संहृष्टा निहतस्य मया मृधे ॥	KK-01-09-165-033c
क्षणेनाद्य करिष्येऽहमिदं वनमराक्षसम् ।	KK-01-09-165-034a
पुरा यद्दूषितं नित्यं त्वया भक्षयता नरान् ॥	KK-01-09-165-034c
अद्य त्वां भगिनी रक्षः कृष्यमाणं मयाऽसकृत् ।	KK-01-09-165-035a
द्रक्ष्यत्यद्रिप्रतीकाशं सिंहेनेव महाद्विपम् ॥	KK-01-09-165-035c
निराबाधास्त्वयि हते मया राक्षसपांसन ।	KK-01-09-165-036a
वनमेतच्चरिष्यन्ति पुरुषा वनचारिणः ॥	KK-01-09-165-036c
हिडिम्ब उवाच 	KK-01-09-165-037
गर्जितेन वृथा किं ते कत्थितेन च मानुष ।	KK-01-09-165-037a
कृत्वैतत्कर्मणा सर्वं कत्थेथा मा चिरं कृथाः ॥	KK-01-09-165-037c
बलिनं मन्यसे यच्चाप्यात्मानं सपराक्रमम् ।	KK-01-09-165-038a
ज्ञास्यस्यद्य समागम्य मयात्मानं बलाधिकम् ॥	KK-01-09-165-038c
न तावदेतान्हिंसिष्ये स्वपन्त्वेते यथासुखम् ।	KK-01-09-165-039a
एष त्वामेव दुर्बुद्धे निहन्म्यद्याप्रियंवदम् ॥	KK-01-09-165-039c
पीत्वा तवासृग्गात्रेभ्यस्ततः पश्चादिमानपि ।	KK-01-09-165-040a
हनिष्यामि ततः पश्चादिमां विप्रियकारिणीम् ॥	KK-01-09-165-040c
वैशम्पायन उवाच 	KK-01-09-165-041
एवमुक्त्वा ततो बाहुं प्रगृह्य पुरुषादकः ।	KK-01-09-165-041a
अभ्यद्रवत संक्रुद्धो भीमसेनमरिन्दमम् ॥	KK-01-09-165-041c
तस्याभिद्रवतस्तूर्णं भीमो भीमपराक्रमः ।	KK-01-09-165-042a
वेगेन प्रहितं बाहुं निजग्राह हसन्निव ॥	KK-01-09-165-042c
निगृह्य तं बलाद्भीमो विस्फुरन्तं चकर्ष ह ।	KK-01-09-165-043a
तस्माद्देशाद्धनूंष्यष्टौ सिंहः क्षुद्रमृगं यथा ॥	KK-01-09-165-043c
ततः स राक्षसः क्रुद्धः पाण्डवेन बलार्दितः ।	KK-01-09-165-044a
भीमसेनं समालिङ्ग्य व्यनदद्भैरवं रवम् ॥	KK-01-09-165-044c
पुनर्भीमो बलादेनं विचकर्ष महाबलः ।	KK-01-09-165-045a
मा शब्दः सुखसुप्तानां भ्रातॄणां मे भवेदिति ॥	KK-01-09-165-045c
`हस्ते गृहीत्वा तद्रक्षो दूरमन्यत्र नीतवान् ।	KK-01-09-165-046a
पृच्छे गृहीत्वा तुण्डेन गरुडः पन्नगं यथा ॥'	KK-01-09-165-046c
अन्योन्यं तौ समासाद्य विचकर्षतुरोजसा ।	KK-01-09-165-047a
हिडिम्बो भीमसेनश्च विक्रमं चक्रतुः परम् ॥	KK-01-09-165-047c
बभञ्जतुस्तदा वृक्षाँल्लताश्चाकर्षतुस्तदा ।	KK-01-09-165-048a
मत्ताविव चं संरब्धौ वारणौ षष्टिहायनौ ॥	KK-01-09-165-048c
`पादपानुद्धरन्तौ तावूरुवेगेन वेगितौ ।	KK-01-09-165-049a
स्फोटयन्तौ लताजालान्यूरुभ्यां गृह्य सर्वशः ॥	KK-01-09-165-049c
वित्रासयन्तौ तौ शब्दैः सर्वतो मृगपक्षिणः ।	KK-01-09-165-050a
बलेन बलिनौ मत्तावन्योन्यवधकाङ्क्षिणौ ॥	KK-01-09-165-050c
भीमराक्षसयोर्युद्धं तदाऽवर्तत दारुणम् ।	KK-01-09-165-051a
पुरा देवासुरे युद्धे वृत्रवासवयोरिव ॥	KK-01-09-165-051c
भङूक्त्वा वृक्षान्महाशाखांस्ताडयामासतुः क्रुधा ।	KK-01-09-165-052a
सालतालतमालाम्रवटार्जुनविभीतकान् ॥	KK-01-09-165-052c
न्यग्रोधप्लक्षखर्जूरपनसानश्मकण्टकान् ।	KK-01-09-165-053a
एतानन्यान्महावृक्षानुत्खाय तरसाऽखिलान् ॥	KK-01-09-165-053c
उत्क्षिप्यान्योन्यरोषेण ताडयामासतू रणे ।	KK-01-09-165-054a
यदाऽभवद्वनं सर्वं निर्वृक्षं वृक्षसङ्कुलम् ॥	KK-01-09-165-054c
तदा शिलाश्च कुञ्जांश्च वृक्षान्कण्टकिनस्तथा ।	KK-01-09-165-055a
ततस्तौ गिरिशृङ्गाणि पर्वतांश्चाभ्रलेलिहान् ॥	KK-01-09-165-055c
शैलांश्च गण्डपाषाणानुत्खायादाय वैरिणौ ।	KK-01-09-165-056a
चिक्षेपतुरुपर्याजावन्योन्यं विजयेषिणौ ॥	KK-01-09-165-056c
तद्वनं परितः पञ्चयोजनं निर्महीरुहम् ।	KK-01-09-165-057a
निर्लतागुल्मपाषाणं निर्मृगं चक्रतुर्भृशम् ॥	KK-01-09-165-057c
तयोर्युद्धेन राजेन्द्र तद्वनं भीमरक्षसोः ।	KK-01-09-165-058a
मुहूर्तेनाभवत्कूमर्पृष्ठवच्छ्लक्ष्णमव्ययम् ॥	KK-01-09-165-058c
ऊरुबाहुपरिक्लेशात्कर्षन्तावितरेतरम् ।	KK-01-09-165-059a
उत्कर्षन्तौ विकर्षन्तौ प्रकर्षन्तौ परस्परम् ॥	KK-01-09-165-059c
तौ स्वनेन विना राजन्गर्जन्तौ च परस्परम् ।	KK-01-09-165-060a
पाषाणसङ्घट्टनिभैः प्रहारैरभिजघ्नतुः ॥	KK-01-09-165-060c
अन्योन्यं च समालिङ्ग्य विकर्षन्तौ परस्परम् ।	KK-01-09-165-061a
बाहुयुद्धमभूद्धोरं बलिवासवयोरिव ।	KK-01-09-165-061c
युद्धसंरम्भनिर्गच्छत्फूत्काररवनिस्वनम् ॥'	KK-01-09-165-061e
तयोः शब्देन महता विबुद्धास्ते नरर्षभाः ।	KK-01-09-165-062a
सह मात्रा च ददृशुर्हिडिम्बामग्रतःस्थिताम् ॥ ॥	KK-01-09-165-062c
	
	
	
	
	
	
अध्यायः 166	
	
	
वैशम्पायन उवाच 	KK-01-09-166-001
प्रबुद्धास्ते हिडिम्बाया रूपं दृष्ट्वातिमानुषम् ।	KK-01-09-166-001a
विस्मिताः पुरुषव्याघ्रा बभूवुः पृथया सह ॥	KK-01-09-166-001c
ततः कुन्ती समीक्ष्यैनां विस्मिता रूपसम्पदा ।	KK-01-09-166-002a
उवाच मधुरं वाक्यं सान्त्वपूर्वमिदं शनैः ॥	KK-01-09-166-002c
कस्य त्वं सुरगर्भाभे कावाऽसि वरवर्णिनि ।	KK-01-09-166-003a
केन कार्येण सम्प्राप्ता कुतश्चागमनं तव ॥	KK-01-09-166-003c
यदि वाऽस्य वनस्य त्वं देवता यदि वाऽप्सराः ।	KK-01-09-166-004a
आचक्ष्व मम तत्सर्वं किमर्थं चेह तिष्ठसि ॥	KK-01-09-166-004c
हिडिम्बोवाच 	KK-01-09-166-005
यदेतत्पश्यसि वनं नीलमेघनिभं महत् ।	KK-01-09-166-005a
निवासो राक्षसस्यैष हिडिम्बस्य ममैव च ॥	KK-01-09-166-005c
तस्य मां राक्षसेन्द्रस्य भगिनीं विद्धि भामिनि ।	KK-01-09-166-006a
भ्रात्रा सम्प्रेषितामार्ये त्वां सपुत्रां जिघांसता ॥	KK-01-09-166-006c
क्रूरबुद्धेरहं तस्य वचनादागता त्विह ।	KK-01-09-166-007a
अद्राक्षं नवहेमाभं तव पुत्रं महाबलम् ॥	KK-01-09-166-007c
ततोऽहं सर्वभूतानां भावे विचरता शुभे ।	KK-01-09-166-008a
चोदिता तव पुत्रार्थं मन्मथेन वशानुगा ॥	KK-01-09-166-008c
ततो वृतो मया भर्ता तव पुत्रो महाबलः ।	KK-01-09-166-009a
अपनेतुं च यतितो न चैव शकितो मया ॥	KK-01-09-166-009c
चिरायमाणां मां ज्ञात्वा ततः स पुरुषादकः ।	KK-01-09-166-010a
स्वयमेवागतो हन्तुमिमान्सर्वांस्तवात्मजान् ॥	KK-01-09-166-010c
स तेन मम कान्तेन तव पुत्रेण धीमता ।	KK-01-09-166-011a
बलादितो विनिष्पिष्य व्यपनीतो महात्मना ॥	KK-01-09-166-011c
विकर्षन्तौ महावेगौ गर्जमानौ परस्परम् ।	KK-01-09-166-012a
पश्यैवं युधि विक्रान्तावेतौ च नरराक्षसौ ॥	KK-01-09-166-012c
वैशम्पायन उवाच 	KK-01-09-166-013
तस्याः श्रुत्वैव वचनमुत्पपात युधिष्ठिरः ।	KK-01-09-166-013a
अर्जुनो नकुलश्चैव सहदेवश्च वीर्यवान् ॥	KK-01-09-166-013c
तौ ते ददृशुरासक्तौ विकर्षन्तौ परस्परम् ।	KK-01-09-166-014a
काङ्क्षमाणौ जयं चैव सिंहाविव बलोत्कटौ ॥	KK-01-09-166-014c
अथान्योन्यं समाश्लिष्य विकर्षन्तौ पुनःपुनः ।	KK-01-09-166-015a
दावाग्निधूमसदृशं चक्रतुः पार्थिवं रजः ॥	KK-01-09-166-015c
वसुधारेणुसंवीतौ वसुधाधरसन्निभौ ।	KK-01-09-166-016a
बभ्राजतुर्यथा शैलौ नीहारेणाभिसंवृतौ ॥	KK-01-09-166-016c
राक्षसेन तदा भीमं क्लिश्यमानं निरीक्ष्य च ।	KK-01-09-166-017a
उवाचेदं वचः पार्थः प्रहसञ्छनकैरिव ॥	KK-01-09-166-017c
भीम माभैर्महाबाहो न त्वां बुध्यामहे वयम् ।	KK-01-09-166-018a
समेतं भीमरूपेण रक्षसा श्रमकर्शिताः ॥	KK-01-09-166-018c
साहाय्येऽस्मि स्थितः पार्थ पातयिष्यामि राक्षसम् ।	KK-01-09-166-019a
नकुलः सहदेवश्च मातरं गोपयिष्यतः ॥	KK-01-09-166-019c
भीम उवाच 	KK-01-09-166-020
उदासीनो निरीक्षस्व न कार्यः सम्भ्रमस्त्वया ।	KK-01-09-166-020a
न जात्वयं पुनर्जीवेन्मद्बाह्वन्तरमागतः ॥	KK-01-09-166-020c
`भुजयोरन्तरं प्राप्तो भीमसेनस्य राक्षसः ।	KK-01-09-166-021a
अमृत्वा पार्थवीर्येण मृतो मा भूदिति ध्वनिः ॥	KK-01-09-166-021c
अयमस्मांस्तु नो हन्याज्जातु पार्थ राक्षसः ।	KK-01-09-166-022a
जीवन्तं न प्रमोक्ष्यामि मा भैषीर्भरतर्षभ ॥'	KK-01-09-166-022c
अर्जुन उवाच 	KK-01-09-166-023
`पूर्वरात्रे प्रयुक्तोऽसि भीम क्रूरेण रक्षसा ।	KK-01-09-166-023a
क्षपा व्युष्टा न चेदानीं समाप्तोसीन्महारणः ॥'	KK-01-09-166-023c
किमेनन चिरं भीम जीवता पापरक्षसा ।	KK-01-09-166-024a
गन्तव्ये न चिरं स्थातुमिह शक्यमरिन्दम ॥	KK-01-09-166-024c
पुरा संरज्यते प्राची पुरा सन्ध्या प्रवर्तते ।	KK-01-09-166-025a
रौद्रे मुहूर्ते रक्षांसि प्रबलानि भवन्त्युत ॥	KK-01-09-166-025c
त्वरस्व भीम मा क्रीड जहि रक्षो विभीषणम् ।	KK-01-09-166-026a
पुरा विकुरुते मायां भुजयोः सारमर्पय ॥	KK-01-09-166-026c
`माहात्म्यमात्मनो वेत्थ नराणां हितकाम्यया ।	KK-01-09-166-027a
रक्षो जहि यथा शक्रः पुरा वृत्रं महाबलम् ॥	KK-01-09-166-027c
अथवा मन्यसे भारं त्वमिमं राक्षसं युधि ।	KK-01-09-166-028a
आतिष्ठे तव साहाय्यं शीघ्रमेव तु हन्यताम् ॥	KK-01-09-166-028c
अथवा त्वहमेवैनं हनिष्यामि वृकोदर ।	KK-01-09-166-029a
कृतकर्मा परिश्रान्तः साधु तावदुपारम ॥'	KK-01-09-166-029c
वैशम्पायन उवाच 	KK-01-09-166-030
अर्जुनेनैवमुक्तस्तु भीमो रोषाज्ज्वलन्निव ।	KK-01-09-166-030a
बलमाहारयामास यद्वायोर्जगतः क्षये ॥	KK-01-09-166-030c
ततस्तस्याम्बुदाभस्य भीमो रोषात्तु रक्षसः ।	KK-01-09-166-031a
अत्क्षिप्याभ्रामयद्देहं तूर्णं शतगुणं तदा ॥	KK-01-09-166-031c
`इति चोवाच सङ्क्रुद्धो भ्रामयन्राक्षसीं तनुम् ।	KK-01-09-166-032a
भीमसेनो महाबाहुरभिगर्जन्मुहुर्मुहुः ॥'	KK-01-09-166-032c
भीम उवाच 	KK-01-09-166-033
नरमांसैर्वृथा पुष्टो वृथा वृद्धो वृथामतिः ।	KK-01-09-166-033a
वृथामरणमर्हस्त्वं वृथाद्य न भविष्यसि ॥	KK-01-09-166-033c
क्षेममद्य करिष्यामि यथा वनमकण्टकम् ।	KK-01-09-166-034a
न पुनर्मानुषान्हत्वा भक्षयिष्यसि राक्षस ॥	KK-01-09-166-034c
वैशम्पायन उवाच 	KK-01-09-166-035
इत्युक्त्वा भीमसेनस्तं निष्पिष्य धरणीतले ।	KK-01-09-166-035a
बाहुभ्यामवपीड्याशु पशुमारममारयत् ॥	KK-01-09-166-035c
स मार्यमाणो भीमेन ननाद विपुलं स्वनम् ।	KK-01-09-166-036a
पूरयंस्तद्वनं सर्वं जलार्द्रे इव दुन्दुभिः ॥	KK-01-09-166-036c
बाहुभ्यां योक्त्रयित्वा तं बलवान्पाण्डुनन्दनः ।	KK-01-09-166-037a
`समुद्धाम्य शिरश्चास्य सग्रीवं तदपाहरत् ॥	KK-01-09-166-037c
ततो भित्त्वा शिरश्चास्य सग्रीवं तदुदाक्षिपत् ।	KK-01-09-166-038a
तस्य निष्कर्णनयनं निर्जिह्वं रुधिरोक्षितम् ॥	KK-01-09-166-038c
प्राविद्धं भीमसेनेन शिरो विदशनं बभौ ।	KK-01-09-166-039a
प्रसारितभुजोद्धृष्टो भिन्नमांसत्वगन्तरः ॥	KK-01-09-166-039c
कबन्धभूतस्तत्रासीद्दनुर्वज्रहतो तथा ।	KK-01-09-166-040a
हिडिम्बं निहतं दृष्ट्वा संहृष्टास्ते तरस्विनः ॥	KK-01-09-166-040c
हिडिम्बा सा च सम्प्रेक्ष्य निहतं राक्षसं रणे ।	KK-01-09-166-041a
अदृश्याश्चैव ये स्वस्स्थाः समेताः सर्षिचारणाः ॥	KK-01-09-166-041c
पूजयन्ति स्म तं हृष्टाः साधुसाध्विति पाण्डवम् ।	KK-01-09-166-042a
भ्रातरश्चापि संहृष्टा युधिष्ठिरपुरोगमाः ॥	KK-01-09-166-042c
अपूजयन्नरव्याघ्रं भीमसेनमरिन्दमम् ।	KK-01-09-166-043a
'अभिपूज्य महात्मानं भीमं भीमपराक्रमम् ।	KK-01-09-166-043c
पुनरेवार्जुनो वाक्यमुवाचेदं वृकोदरम् ॥	KK-01-09-166-043e
अदूरे नगरं मन्ये वनादस्मादहं विभो ।	KK-01-09-166-044a
शीघ्रं गच्छाम भद्रं ते न नो विद्यात्सुयोधनः ॥	KK-01-09-166-044c
ततः सर्वे तथेत्युक्त्वा मात्रा सह महारथाः ।	KK-01-09-166-045a
प्रययुः पुरुषव्याघ्रा हिडिम्बा चैव राक्षसी ॥ 	KK-01-09-166-045c
	
	
	
	
	
	
अध्यायः 167	
	
	
वैशम्पायन उवाच 	KK-01-09-167-001
सा तानेवापतत्तूर्णं भगिनी तस्य रक्षसः ।	KK-01-09-167-001a
अब्रुवाणा हिडिम्बा तु राक्षसी पाण्डवान्प्रति ॥	KK-01-09-167-001c
अभिवाद्य ततः कुन्तीं धर्मराजं च पाण्डवम् ।	KK-01-09-167-002a
अभिपूज्य ततः सर्वान्भीमसेनमभाषत ॥	KK-01-09-167-002c
अहं ते दर्शादेव मन्मथस्य वशं गता ।	KK-01-09-167-003a
क्रूरं भ्रातृवचो हित्वा सा त्वामेवानिरुन्धती ॥	KK-01-09-167-003c
राक्षसे रौद्रसङ्काशे तवापश्यं विचेष्टितम् ।	KK-01-09-167-004a
अहं शुश्रूषुरिच्छेयं तव गात्रं निषेवितुम् ॥'	KK-01-09-167-004c
भीमसेन उवाच 	KK-01-09-167-005
स्मरन्ति वैरं रक्षांसि मायामाश्रित्य मोहिनीम् ।	KK-01-09-167-005a
हिडिम्बे व्रज पन्थानं त्वमिमं भ्रातृसेवितम् ॥	KK-01-09-167-005c
युधिष्ठिर उवाच 	KK-01-09-167-006
क्रुद्धोऽपि पुरुषव्याघ्र भीम मा स्म स्त्रियं वधीः ।	KK-01-09-167-006a
शरीरगुप्त्यभ्यधिकं धर्मं गोपाय पाण्डव ॥	KK-01-09-167-006c
वधाभिप्रायमायान्तमवधीस्त्वं महाबलम् ।	KK-01-09-167-007a
रक्षसस्तस्य भगिनी किं नः क्रुद्धा करिष्यति ॥	KK-01-09-167-007c
वैशम्पायन उवाच 	KK-01-09-167-008
हिडिम्बा तु ततः कुन्तीमभिवाद्य कृताञ्जलिः ।	KK-01-09-167-008a
युधिष्ठिरं तु कौन्तेयमिदं वचनमब्रवीत् ॥	KK-01-09-167-008c
आर्ये जानासि यद्दुःखमिह स्त्रीणामनङ्गजम् ।	KK-01-09-167-009a
तदिदं मामनुप्राप्तं भीमसेनकृते शुभे ॥	KK-01-09-167-009c
सोढं तत्परमं दुःखं मया कालप्रतीक्षया ।	KK-01-09-167-010a
सोऽयमभ्यागतः कालो भविता मे सुखोदयः ॥	KK-01-09-167-010c
मया ह्युत्सृज्य सुहृदः स्वधर्मं स्वजनं तथा ।	KK-01-09-167-011a
वृतोऽयं पुरुषव्याघ्रस्तव पुत्रः पतिः शुभे ॥	KK-01-09-167-011c
वीरेणाऽहं तथाऽनेन त्वया चापि यशस्विनी ।	KK-01-09-167-012a
प्रत्याख्याता न जीवामि सत्यमेतद्ब्रवीमि ते ॥	KK-01-09-167-012c
यदर्हसि कृपां कर्तुं मयि त्वं वरवर्णिनि ।	KK-01-09-167-013a
मत्वा मूढेति तन्मां त्वं भक्ता वाऽनुगतेति वा ॥	KK-01-09-167-013c
भर्त्राऽनेन महाभागे संयोजय सुतेन ह ।	KK-01-09-167-014a
समुपादाय गच्छेयं यथेष्टं देवरूपिणम् ।	KK-01-09-167-014c
पुनश्चैवानयिष्यामि विस्रम्भं कुरु मे शुभे ॥	KK-01-09-167-014e
`अहं हि समये लप्स्ये प्राग्भ्रातुरपवर्जनात् ।	KK-01-09-167-015a
ततः सोऽभ्यपतद्रात्रौ भीमसेनजिघांसया ॥	KK-01-09-167-015c
यथायथा विक्रमते यथारिमधितिष्ठति ।	KK-01-09-167-016a
तथातथा समासाद्य पाण्डवं काममोहिता ॥	KK-01-09-167-016c
न यातुधान्यहं त्वार्ये न चास्मि रजनीचरी ।	KK-01-09-167-017a
ईशा रक्षस्स्वसा ह्यस्मि राज्ञि सालकटङ्कटी ॥	KK-01-09-167-017c
पुत्रेण तव संयुक्ता युवतिर्देववर्णिनी ।	KK-01-09-167-018a
सर्वान्वोऽहमुपस्थास्ये पुरस्कृत्य वृकोदरम् ॥	KK-01-09-167-018c
अप्रमत्ता प्रमत्तेषु शुश्रूषुरसकृत्त्वहम् ।	KK-01-09-167-019a
'वृजिने तारयिष्यामि दासीवच्च नरर्षभाः ॥	KK-01-09-167-019c
पृष्ठेन वो वहिष्यामि विमानं सुकृतानिव ।	KK-01-09-167-020a
यूयं प्रसादं कुरुत भीमसेनो भजेत माम् ॥	KK-01-09-167-020c
`एवं ब्रुवन्ती ह तथा प्रत्याख्याता क्रियां प्रति ।	KK-01-09-167-021a
भूम्यां दुष्कृतिनो लोकान्गमिष्येऽहं न संशयः ॥	KK-01-09-167-021c
अहं हि मनसा ध्यात्वा सर्वं वेत्स्यामि सर्वदा ।	KK-01-09-167-022a
'आपन्निस्तरणे प्राणान्धारयिष्ये न केनचित् ॥	KK-01-09-167-022c
सर्वमावृत्य कर्तव्यं धर्मं समनुपश्यता ।	KK-01-09-167-023a
आपत्सु यो धारयति स वै धर्मविदुत्तमः ॥	KK-01-09-167-023c
व्यसनं ह्येव धर्मस्य धर्मिणामापदुच्यते ।	KK-01-09-167-024a
पुम्यात्प्राणान्धारयति पुण्यं वै प्राणधारणम् ॥	KK-01-09-167-024c
येन केनाचरेद्धर्मं तस्मिन्गर्हा न विद्यते ।	KK-01-09-167-025a
`महतोऽत्र स्त्रियं कामाद्बाधितां त्राहि मामपि ॥	KK-01-09-167-025c
धर्मार्थकाममोक्षेषु दयां कुर्वन्ति साधवः ।	KK-01-09-167-026a
तत्तु धर्ममिति प्राहुर्मुनयो धर्मवत्सलाः ॥	KK-01-09-167-026c
दिव्यज्ञानेन जानामि व्यतीतानागतानहम् ।	KK-01-09-167-027a
तस्माद्वक्ष्यामि वः श्रेय आसन्नं सर उत्तमम् ॥	KK-01-09-167-027c
अद्यासाद्य सरः स्नात्वा विश्रम्य च वनस्पतौ ।	KK-01-09-167-028a
श्वः प्रभाते महद्भूतं प्रादुर्भूतं जगत्पतिम् ॥	KK-01-09-167-028c
व्यासं कमलपत्राक्षं दृष्ट्वा शोकं विहास्यथ ।	KK-01-09-167-029a
धार्तराष्ट्राद्विवासं च दहनं वारणावते ॥	KK-01-09-167-029c
त्राणं च विदुरात्तुभ्यं विदितं ज्ञानचक्षुषा ।	KK-01-09-167-030a
आवासे शालिहोत्रस्य स वो वासं विधास्यति ॥	KK-01-09-167-030c
वर्षवातातपसहो ह्ययं पुण्यो वनस्पतिः ।	KK-01-09-167-031a
पीतमात्रे तु पानीये क्षुत्पिपासे विनश्यतः ॥	KK-01-09-167-031c
तपसा शालिहोत्रेण सरो वृक्षश्च निर्मितः ।	KK-01-09-167-032a
कादम्बाः सारसा हंसाः कुरर्यः कुररैः सह ॥	KK-01-09-167-032c
रुवन्ति मधुरं गीतं गान्धर्वस्वनमिश्रितम् ।	KK-01-09-167-033a
वैशम्पायन उवाच 	KK-01-09-167-033
तस्यास्तद्वचनं श्रुत्वा कुन्ती वचनमब्रवीत् ॥	KK-01-09-167-033c
युधिष्ठिरं महाप्राज्ञं सर्वधर्मविशारदम् ।	KK-01-09-167-034a
कुन्त्युवाच 	KK-01-09-167-034
त्वं हि धर्मभृतां श्रेष्ठो मयोक्तं शृणु भारत ॥	KK-01-09-167-034c
राक्षस्येषा हि वाक्येन धर्मं वदति साधु वै ।	KK-01-09-167-035a
भावेन दुष्टा भीमं वै किं करिष्यति राक्षसी ॥	KK-01-09-167-035c
भजतां पाण्डवं वीरमपत्यार्थं यदीच्छसि ।'	KK-01-09-167-036a
युधिष्ठिर उवाच 	KK-01-09-167-036
एवमेतद्यथाऽऽत्थ त्वं हिडिम्बे नात्र संशयः ॥	KK-01-09-167-036c
स्थातव्यं तु त्वया धर्मे यथा ब्रूयां सुमध्यमे ।`	KK-01-09-167-037a
नित्यं कृताह्निका स्नाता कृतशौचा सुरूपिणी ॥'	KK-01-09-167-037c
स्नातं कृताह्निकं भद्रे कृतकौतुकमङ्गलम् ।	KK-01-09-167-038a
भीमसेनं भजेथास्त्वमुदिते वै दिवाकरे ॥	KK-01-09-167-038c
अहस्सु विहरानेन यथाकामं मनोजवा ।	KK-01-09-167-039a
अयं त्वानयितव्यस्ते भीमसेनः सदा निशि ॥	KK-01-09-167-039c
प्राक्सन्ध्यातो विमोक्तव्यो रक्षितव्यश्च नित्यशः ।	KK-01-09-167-040a
एवं रमस्व भीमेन यावद्गर्भस्य वेदनम् ॥	KK-01-09-167-040c
एष ते समयो भद्रे शुश्रूषा चाप्रमत्तया ।	KK-01-09-167-041a
नित्यानुकूलया भूत्वा कर्तव्यं शोभनं त्वया ॥ ॥	KK-01-09-167-041c
	
	
	
	
	
	
अध्यायः 168	
	
	
वैशम्पायन उवाच 	KK-01-09-168-001
युधिष्ठिरवचः श्रुत्वा कुन्तीमङ्गेऽधिरोप्य सा ।	KK-01-09-168-001a
भीमार्जुनान्तरगता यमाभ्यां च पुरस्कृता ॥	KK-01-09-168-001c
तिर्यग्युधिष्ठिरे याति हिडिम्बा भीमगामिनी ।	KK-01-09-168-002a
शालिहोत्रसरो रम्यमाससाद जलार्थिनी ॥	KK-01-09-168-002c
वनस्पतितलं गत्वा परिमृज्य गृहं यथा ।	KK-01-09-168-003a
पाण्डवानां च वासं सा कृत्वा पर्णमयं तथा ॥	KK-01-09-168-003c
आत्मनश्च तथा कुन्त्या एकोद्देशे चकार सा ।	KK-01-09-168-004a
पाण्डवास्तु ततः स्नात्वा शुद्धाः सन्ध्यामुपास्य च ॥	KK-01-09-168-004c
तृषिताः क्षुत्पिपासार्ता जलमात्रेण वर्तयन् ।	KK-01-09-168-005a
शालिहोत्रस्ततो ज्ञात्वा क्षुधार्तान्पाण्डवांस्तदा ॥	KK-01-09-168-005c
मनसा चिन्तयामास पानीयं भोजनं महत् ।	KK-01-09-168-006a
ततस्ते पाण्डवाः सर्वे विश्रान्ताः पृथया सह ॥	KK-01-09-168-006c
यथा जतुगृहे वृत्तं राक्षसेन कृतं च यत् ।	KK-01-09-168-007a
कृत्वा कथा बहुविधाः कथान्ते पाण्डुनन्दनम् ॥	KK-01-09-168-007c
कुन्ती राजसुता वाक्यं भीमसेनमथाब्रवीत् ।	KK-01-09-168-008a
यथा पाण्डुस्तथा मान्यस्तव ज्येष्ठो युधिष्ठिरः ॥	KK-01-09-168-008c
अहं धर्मविदाऽनेन मान्या गुरुतरा तव ।	KK-01-09-168-009a
तस्मात्पाण्डुहितार्थं मे युवराज हितं कुरु ॥	KK-01-09-168-009c
निकृता धार्तराष्ट्रेण पापेनाकृतबुद्धिना ।	KK-01-09-168-010a
दुष्कृतस्य प्रतीकारं न पश्यामि वृकोदर ॥	KK-01-09-168-010c
तस्मात्कतिपयाहेन योगक्षेमं भविष्यति ।	KK-01-09-168-011a
क्षेमं दुर्गमिमं वासं वत्स्याम हि यथा वयम् ॥	KK-01-09-168-011c
इदमन्यन्महदुःखं धर्मकृच्छ्रं वृकोदर ।	KK-01-09-168-012a
दृष्ट्वैव त्वां महाप्राज्ञ अनङ्गाभिप्रचोदिता ॥	KK-01-09-168-012c
युधिष्ठिरं च मां चैव वरयामास धर्मतः ।	KK-01-09-168-013a
धर्मार्थं देहि पुत्रं त्वं स नः श्रेयः करिष्यति ॥	KK-01-09-168-013c
प्रतिवाक्यं तु नेच्छामि आवयोर्वचनं कुरु ।	KK-01-09-168-014a
वैशम्पायन उवाच 	KK-01-09-168-014
तथेति तत्प्रतिज्ञाय भीमसेनोऽब्रवीदिदम् ॥	KK-01-09-168-014c
शासनं ते करिष्यामि वेदशासनमित्यपि ।	KK-01-09-168-015a
समक्षं भ्रातृमध्ये तु तां चोवाच स राक्षसीम् ॥	KK-01-09-168-015c
शृणु राक्षसि सत्येन समयं ते वदाम्यहम् ।	KK-01-09-168-016a
'यावत्कालेन भवति पुत्रस्योत्पादनं शुभे ॥	KK-01-09-168-016c
तावत्कालं चरिष्यामि त्वया सह सुमध्यमे ।	KK-01-09-168-017a
`विशेषतो मत्सकाशे मा प्रकाशय नीचताम् ॥	KK-01-09-168-017c
उत्तमस्त्रीगुणोपेता भजेथा वरवर्णिनि ।	KK-01-09-168-018a
वैशम्पायन उवाच 	KK-01-09-168-018
सा तथेति प्रतिज्ञाय हिडिम्बा राक्षसी तथा ॥	KK-01-09-168-018c
गताऽहनि निवेशेषु भोज्यं राजार्हमानयत् ।	KK-01-09-168-019a
सा कदाचिद्विहारार्थं हिडिम्बा कामरूपिणी ॥	KK-01-09-168-019c
भीमसेनमुपादाय ऊर्ध्वमाचक्रमं तदा ।	KK-01-09-168-020a
शैलशृङ्गेषु रम्येषु देवतायतनेषु च ॥	KK-01-09-168-020c
मृगपक्षिविघुष्टेषु रमणीयेषु सर्वेषु ।	KK-01-09-168-021a
कृत्वा सा परमं रूपं सर्वाभरणभूषिता ॥	KK-01-09-168-021c
सञ्जल्पन्ती सुमधुरं रमयामास पाण्डवम् ।	KK-01-09-168-022a
तथैव वनदुर्गेषु पर्वतद्रुमसानुषु ॥	KK-01-09-168-022c
सरस्सु रमणीयेषु पद्मोत्पलवनेषु च ।	KK-01-09-168-023a
नदीद्वीपप्रदेशेषु वैडूर्यसिकतेषु च ॥	KK-01-09-168-023c
देवारण्येषु पुण्येषु तथा पर्वतसानुषु ।	KK-01-09-168-024a
सुतीर्थवनतोयासु तथा गिरिनदीषु च ॥	KK-01-09-168-024c
सागरस्य प्रदेशेषु मणिहेमयुतेषु च ।	KK-01-09-168-025a
गुह्यकानां निवासेषु कुलपर्वतसानुषु ॥	KK-01-09-168-025c
सर्वर्तुफलवृक्षेषु मानसेषु वनेषु च ।	KK-01-09-168-026a
बिभ्रती परमं रूपं रमयामास पाण्डवम् ॥	KK-01-09-168-026c
`यथा सुमोदते स्वर्गे सुकृत्यप्सरसा सह ।	KK-01-09-168-027a
सुतरां परमप्रीतस्तथा रेमे महाद्युतिः ॥	KK-01-09-168-027c
शुभं हि जघनं तस्याः सवर्णमणिमेखलम् ।	KK-01-09-168-028a
न ततर्प तदा मृद्नन्भीमसेनो मुहुर्मुहुः ॥'	KK-01-09-168-028c
रमयन्ती ततो भीमं तत्रतत्र मनोजवा ।	KK-01-09-168-029a
सा रेमे तेन संहर्षात्तृप्यन्ती च मुहुर्मुहुः ॥	KK-01-09-168-029c
अहस्सु रमयन्ती सा निशाकालेषु पाण्डवम् ।	KK-01-09-168-030a
आनीय वै स्वके गेहे दर्शयामास मातरम् ॥	KK-01-09-168-030c
भ्रातृभिः सहितो नित्यं स्वपते पाण्डवस्तथा ।	KK-01-09-168-031a
कुन्त्याः परिचरन्ती सा तस्याः पार्श्वे वसन्निशां ॥	KK-01-09-168-031c
कामांश्च मुखवासादीनानयिष्यति भोजनम् ।	KK-01-09-168-032a
तस्यां रात्र्यां व्यतीतायामाजगाम महाव्रतः ॥	KK-01-09-168-032c
पाराशर्यो महाप्राज्ञो दिव्यदर्शी महातपाः ।	KK-01-09-168-033a
तेऽभिवाद्य महात्मानं कृष्णद्वैपायनं शुभम् ।	KK-01-09-168-033c
तस्थुः प्राञ्जलयः सर्वे सस्नुषा चैव माधवी ॥	KK-01-09-168-033e
श्रीव्यास उवाच 	KK-01-09-168-034
मयेदं मनसा पूर्वं विदितं भरतर्षभाः ।	KK-01-09-168-034a
यथा स्थितैरधर्मेण धार्तराष्ट्रौर्विवासिताः ॥	KK-01-09-168-034c
तद्विदित्वाऽस्मि सम्प्राप्तश्चिकीर्षन्वै परं हितम् ।	KK-01-09-168-035a
न विषादो हि वः कार्यः सर्वमेतत्सुखाय वः ॥	KK-01-09-168-035c
सुहृद्वियोजनं कर्म पुराकृतमरिन्दमाः ।	KK-01-09-168-036a
तस्य सिद्धिरियं प्राप्ता मा शोचत परन्तपाः ॥	KK-01-09-168-036c
समाप्ते दुष्कृते चैव यूयं ते वै न संशयः ।	KK-01-09-168-037a
स्वराष्ट्रे विहरिष्यन्तो भविष्यथ सबान्धवाः ॥	KK-01-09-168-037c
दीनतो बालतश्चैव स्नेहं कुर्वन्ति बान्धवाः ।	KK-01-09-168-038a
तस्मादभ्यधिकः स्नेहो युष्मासु मम सम्प्रति ॥	KK-01-09-168-038c
स्नेहपूर्वं चिकीर्षामि हितं यत्तन्निबोधत ।	KK-01-09-168-039a
वसतेह प्रतिच्छन्ना ममागमनकाङ्क्षिणः ॥	KK-01-09-168-039c
एतद्वै शालिहोत्रस्य तपसा निर्मितं सरः ।	KK-01-09-168-040a
रमणीयमिदं तोयं क्षुत्पिपासाश्रमापहम् ॥	KK-01-09-168-040c
कार्यार्थिनस्तु षण्मासान्विहरध्वं यथासुखम् ॥	KK-01-09-168-041ac
वैशम्पायन उवाच 	KK-01-09-168-042
एवं स तान्समाश्वास्य व्यासः पार्थानरिन्दमान् ।	KK-01-09-168-042a
स्नेहाच्च सम्परिष्वज्य कुन्तीमाश्वासयत्प्रभुः ॥	KK-01-09-168-042c
स्नुषे मा रोद मा रोदेत्येवं व्यासोऽब्रवीद्वचः ।	KK-01-09-168-043a
जीवपुत्रे सुतस्तेऽयं धर्मनित्यो युधिष्ठिरः ॥	KK-01-09-168-043c
पृथिव्यां पार्थिवान्सर्वान्प्रशासिष्यति धर्मराट् ।	KK-01-09-168-044a
धर्मेण जित्वा पृथिवीमखिलां धर्मकृद्वशी ॥	KK-01-09-168-044c
स्थापयित्वा वशे सर्वां सपर्वतवनां शुभाम् ।	KK-01-09-168-045a
भीमसेनार्जुनबलाद्भोक्ष्यत्ययमसंशयम् ॥	KK-01-09-168-045c
पुत्रास्तव च माद्र्याश्च पञ्चैते लोकविश्रुताः ।	KK-01-09-168-046a
स्वराष्ट्रे विहरिष्यन्ति सुखं सुमनसस्तदा ॥	KK-01-09-168-046c
यक्ष्यन्ति च नरव्याघ्रा विजित्य पृथिवीमिमाम् ।	KK-01-09-168-047a
राजसूयाश्वमेधाद्यैः क्रतुभिर्भूरिदक्षिणैः ॥	KK-01-09-168-047c
अनुगृह्य सुहृद्वर्गं धनेन च सुखेन च ।	KK-01-09-168-048a
पितृपैतामहं राज्यमहारिष्यन्ति ते सुताः ॥	KK-01-09-168-048c
स्नुषा कमलपत्राक्षी नाम्ना कमलपालिका ।	KK-01-09-168-049a
वशवर्तिनी तु भीमस्य पुत्रमेषा जनिष्यति ॥	KK-01-09-168-049c
तेन पुत्रेण कृच्छ्रेषु भविष्यथ च तारिताः ।	KK-01-09-168-050a
इह मासं प्रतीक्षध्वमागमिष्याम्यहं पुनः ॥	KK-01-09-168-050c
देशकालौ विदित्वैवं यास्यध्वं परमां मुदम् ॥	KK-01-09-168-051ac
वैशम्पायन उवाच 	KK-01-09-168-052
स तैः प्राञ्जलिभिः सर्वैस्तथेत्युक्तो जनाधिप ।	KK-01-09-168-052a
जगाम भगवान्व्यासो यथागतमृषिः प्रभुः ॥ ॥	KK-01-09-168-052c
	
	
	
	
	
	
अध्यायः 169	
	
	
वैशम्पायन उवाच 	KK-01-09-169-001
गते भगवति व्यासे पाण्डवा विगतज्वराः ।	KK-01-09-169-001a
ऊषुस्तत्र च षण्मासान्वटवृक्षे यथासुखम् ॥	KK-01-09-169-001c
शाकमूलफलाहारास्तपः कुर्वन्ति पाण्डवाः ।	KK-01-09-169-002a
अनुज्ञाता महाराज ततः कमलपालिका ॥	KK-01-09-169-002c
रमयन्ती सदा भीमं तत्रतत्र मनोजवा ।	KK-01-09-169-003a
दिव्याभरणवस्त्रा हि दिव्यस्रगनुलेपना ॥	KK-01-09-169-003c
एवं भ्रातॄन्सप्त मासान्हिडिम्बाऽवासयद्वने ।	KK-01-09-169-004a
पाण्डवान्भीमसेनार्थे राक्षसी कामरूपिणी ॥	KK-01-09-169-004c
सुखं स विहरन्भीमस्तत्कालं पर्यणामयत् ।	KK-01-09-169-005a
ततोऽलभत सा गर्भं राक्षसी कामरूपिणी ॥	KK-01-09-169-005c
अतृप्ता भीमसेनेन सप्तमासोपसङ्गता ।	KK-01-09-169-006a
'प्रजज्ञे राक्षसी पुत्रं भीमसेनान्महाबलात् ॥	KK-01-09-169-006c
विरूपाक्षं महावक्त्रं शङ्कुकर्णं विभीषणम् ।	KK-01-09-169-007a
भीमरूपं सुताम्राक्षं तीक्ष्णदंष्ट्रं महारथम् ॥	KK-01-09-169-007c
महेष्वासं महावीर्यं महासत्वं महाजवम् ।	KK-01-09-169-008a
महाकायं महाकालं महाग्रीवं महाभुजम् ॥	KK-01-09-169-008c
अमानुषं मानुषजं भीमवेगमरिन्दमम् ।	KK-01-09-169-009a
पिशाचकानतीत्यान्यान्बभूवाति स मानुषान् ॥	KK-01-09-169-009c
बालोऽपि विक्रमं प्राप्तो मानुषेषु विशाम्पते ।	KK-01-09-169-010a
सर्वास्त्रेषु वरो वीरः प्रकाममभवद्बली ॥	KK-01-09-169-010c
सद्यो हि गर्भं राक्षस्यो लभन्ते प्रसवन्ति च ।	KK-01-09-169-011a
कामरूपधराश्चैव भवन्ति बहुरूपिकाः ॥	KK-01-09-169-011c
प्रणम्य विकचः पादावगृह्णात्स पितुस्तदा ।	KK-01-09-169-012a
मातुश्च परमेष्वासस्तौ च नामास्य चक्रतुः ॥	KK-01-09-169-012c
घटोहास्योत्कच इति माता तं प्रत्यभाषत ।	KK-01-09-169-013a
अभवत्तेन नामास्य घटोत्कच इति स्म ह ॥	KK-01-09-169-013c
अनुरक्तश्च तानासीत्पाण्डवान्स घटोत्कचः ।	KK-01-09-169-014a
तेषां च दयितो नित्यमात्मनित्यो बभूव ह ॥	KK-01-09-169-014c
घटोत्कचो महाकायः पाण्डवान्पृथया सह ।	KK-01-09-169-015a
अभिवाद्य यथान्यायमब्रवीच्च प्रभाष्य तान् ॥	KK-01-09-169-015c
किं करोम्यहमार्याणां निःशङ्कं वदतानघाः ।	KK-01-09-169-016a
तं ब्रुवन्तं भैमसेनिं कुन्ती वचनमब्रवीत् ॥	KK-01-09-169-016c
त्वं कुरूणां कुले जातः साक्षाद्भीमसमो ह्यसि ।	KK-01-09-169-017a
ज्येष्ठः पुत्रोसि पञ्चानां साहाय्यं कुरु पुत्रक ॥	KK-01-09-169-017c
वैशम्पायन उवाच 	KK-01-09-169-018
पृथयाप्येवमुक्तस्तु प्रणम्यैव वचोऽब्रवीत् ।	KK-01-09-169-018a
यथा हि रावणो लोके इन्द्रजिच्च महाबलः ।	KK-01-09-169-018c
वर्ष्मवीर्यसमो लोके विशिष्टश्चाभवं नृषु ॥	KK-01-09-169-018e
कृत्यकाल उपस्थास्ये पितॄनिति घटोत्कचः ।	KK-01-09-169-019a
आमन्त्र्य रक्षसां श्रेष्ठः प्रतस्थे चोत्तरां दिशम् ॥	KK-01-09-169-019c
स हि सृष्टो भगवता शक्तिहेतोर्महात्मना ।	KK-01-09-169-020a
वर्णस्याप्रतिवीर्यस्य प्रतियोद्धा महारथः ॥	KK-01-09-169-020c
`भीम उवाच 	KK-01-09-169-021
सह वासो मया जीर्णस्त्वया कमलपालिके ।	KK-01-09-169-021a
पुनर्द्रक्ष्यसि राज्यस्थानित्यभाषत तां तदा ॥	KK-01-09-169-021c
हिडिम्बोवाच 	KK-01-09-169-022
पदा मां संस्मरेः कान्त रिरंसू रहसि प्रभो ।	KK-01-09-169-022a
तदा तव वशं भूय आगन्तास्म्याशु भारत ॥	KK-01-09-169-022c
इत्युक्त्वा सा जगामाशु भावमासज्य पाण्डवे ।	KK-01-09-169-023a
हिडिम्बा समयं स्मृत्वा स्वां गतिं प्रत्यपद्यत ॥ ॥	KK-01-09-169-023c
	
	
	
	
	
	
अध्यायः 170	
	
	
`वैशम्पायन उवाच 	KK-01-09-170-001
ततस्ते पाण्डवाः सर्वे शालिहोत्राश्रमे तदा ।	KK-01-09-170-001a
पूजितास्तेन वन्येन तमामन्त्र्य महामुनिम् ॥	KK-01-09-170-001c
जटाः कृत्वाऽऽत्मनः सर्वे वल्कलाजिनवाससः ।	KK-01-09-170-002a
कुन्त्या सह महात्मानो बिभ्रतस्तापसं वपुः ॥	KK-01-09-170-002c
ब्राह्मं वेदमधीयाना वेदाङ्गानि च सर्वशः ।	KK-01-09-170-003a
नीतिशास्त्रं च धर्मज्ञा न्यायज्ञानं च पाण्डवाः ॥	KK-01-09-170-003c
शालिहोत्रप्रसादेन लब्ध्वा प्रीतिमवाप्य च ।	KK-01-09-170-004a
'ते वनेन वनं गत्वा घ्नन्तो मृगगणान्बहून् ।	KK-01-09-170-004c
अपक्रम्य ययू राजंस्त्वरमाणा महारथाः ॥	KK-01-09-170-004e
मत्स्यांस्त्रिगर्तान्पाञ्चालान्कीचकानन्तरेण च ।	KK-01-09-170-005a
रमणीयान्वनोद्देशान्प्रेक्षमाणाः सरांसि च ॥	KK-01-09-170-005c
क्वचिद्वहन्तो जननीं त्वरमाणा महारथाः ।	KK-01-09-170-006a
`क्वचिच्छ्रान्ताश्च कान्तारे क्वचित्तिष्ठन्ति हर्षिताः' ॥	KK-01-09-170-006c
क्वचिच्छन्देन गच्छन्तस्ते जग्मुः प्रसभं पुनः ।	KK-01-09-170-007a
पथि द्वैपायनं सर्वे ददृशुः स्वपितामहम् ॥	KK-01-09-170-007c
तेऽभिवाद्य महात्मानं कृष्णद्वैपायनं तदा ।	KK-01-09-170-008a
तस्थुः प्राञ्जलयः सर्वे सह मात्रा परन्तपाः ॥	KK-01-09-170-008c
व्यास उवाच 	KK-01-09-170-009
तदाश्रमान्निर्गमनं मया ज्ञातं नरर्षभाः ।	KK-01-09-170-009a
घटोत्कचस्य चोत्पत्तिं ज्ञात्वा प्रीतिरवर्धत ॥	KK-01-09-170-009c
इदं नगरमभ्याशे रमणीयं निरामयम् ।	KK-01-09-170-010a
वसतेह प्रतिच्छन्ना ममागमनकाङ्क्षिणः ॥	KK-01-09-170-010c
वैशम्पायन उवाच 	KK-01-09-170-011
एवं स तान्समाश्वास्य व्यासः पार्थानरिन्दमान् ।	KK-01-09-170-011a
एकचक्रामभिगतां कुन्तीमाश्वासयत्प्रभुः ॥	KK-01-09-170-011c
श्रीव्यास उवाच 	KK-01-09-170-012
कुर्यान्न केवलं धर्मं दुष्कृतं च तथा नरः ।	KK-01-09-170-012a
सुकृतं दुष्कृतं लोके न कर्ता नास्ति कश्चन ॥	KK-01-09-170-012c
अवश्यं लभते कर्ता फलं वै पुण्यपापयोः ।	KK-01-09-170-013a
दुष्कृतस्य फलेनैव प्राप्तं व्यसनमुत्तमम् ॥	KK-01-09-170-013c
तस्मान्माधवि मानार्हे मा च शोके मनः कृथाः ।	KK-01-09-170-014ac
वैशम्पायन उवाच 	KK-01-09-170-015
एवमुक्त्वा निवेश्यैनान्ब्राह्मणस्य निवेशने ॥	KK-01-09-170-015a
जगाम भगवान्व्यासो यताकाममृषिः प्रभुः ॥ ॥	KK-01-09-170-015c
	
	
	
	
अध्यायः 171	
	
	
	
	
जनमेजय उवाच 	KK-01-10-171-001
एकचक्रां गतास्ते तु कुन्तीपुत्रा महारथाः ।	KK-01-10-171-001a
अत ऊर्ध्वं द्विजश्रेष्ठ किमकुर्वत पाण्डवाः ॥	KK-01-10-171-001c
वैशम्पायन उवाच 	KK-01-10-171-002
एकचक्रां गतास्ते तु कुन्तीपुत्रा महारथाः ।	KK-01-10-171-002a
ऊषुर्नातिचिरं कालं ब्राह्मणस्य निवेशने ॥	KK-01-10-171-002c
रमणीयानि पश्यन्तो वनानि विविधानि च ।	KK-01-10-171-003a
पार्थिवानपि चोद्देशान्सरितश्च सरांसि च ॥	KK-01-10-171-003c
चेरुर्भैक्षंं तदा ते तु सर्व एव विशाम्पते ।	KK-01-10-171-004a
`युधिष्ठिरं च कुन्तीं च चिन्तयन्त उपासते ॥	KK-01-10-171-004c
भैक्षं चरन्तस्तु तदा जटिला ब्रह्मचारिणः ।	KK-01-10-171-005a
बभूवुर्नागराणां च गुणैः सम्प्रियदर्शनाः ॥	KK-01-10-171-005c
नागरा ऊचुः 	KK-01-10-171-006
दर्शनीया द्विजाः शुभ्रा देवगर्भोपमाः शुभाः ।	KK-01-10-171-006a
भैक्षानर्हाश्च राज्यार्हाः सुकुमारास्तपस्विनः ॥	KK-01-10-171-006c
नैते यथार्थतो विप्राः सुकुमारास्तपस्विनः ।	KK-01-10-171-007a
चरन्ति भूमौ प्रच्छन्नाः कस्माच्चित्कारणादिह ॥	KK-01-10-171-007c
सर्वलक्षणसम्पन्ना भैक्षं नार्हन्ति नित्यशः ।	KK-01-10-171-008a
कार्यार्थिनश्चरन्तीति तर्कयन्त इति ब्रुवन् ॥	KK-01-10-171-008c
बन्धूनामागमान्नित्यमुपचारैस्तु नागराः ।	KK-01-10-171-009a
भाजनानि च पूर्णानि भक्ष्यभोज्यैरकारयन् ॥	KK-01-10-171-009c
मौनव्रतेन संयुक्ता भैक्षं गृह्णन्ति पाण्डवाः ।	KK-01-10-171-010a
माता चिरगतान्ज्ञात्वा शोचन्ती पाण्डवान्प्रति ॥	KK-01-10-171-010c
दुःखाश्रुपूर्णनयना लिखन्त्यास्ते महीतलम् ।	KK-01-10-171-011a
भिक्षित्वा द्विजगेहेषु चिन्तयन्तश्च मातरम् ॥	KK-01-10-171-011c
त्वरमाणा निवर्तन्ते मातृगौरवयन्त्रिताः ।	KK-01-10-171-012a
मात्रे निवेदयन्ति स्म कुन्त्यै भैक्षं दिवानिशम् ॥	KK-01-10-171-012c
सर्वं सम्पूर्णभैक्षान्नं मातृदत्तं पृथक्पृथक् ।	KK-01-10-171-013a
विभज्याभुञ्जतेष्टं ते यथाभागं पृथक्पृथक् ॥	KK-01-10-171-013c
अर्धं स्म भुञ्जते पञ्च सह मात्रा परन्तपाः ।	KK-01-10-171-014a
अर्धं सर्वस्य भैक्षस्य भीमो भुङ्क्ते महाबलः ॥	KK-01-10-171-014c
स नाशितश्च भवति कल्याणान्नभुजिः पुरा ।	KK-01-10-171-015a
स वैवर्ण्यं च कार्श्यं च जगामातृप्तिकारितम् ॥	KK-01-10-171-015c
आज्यबिन्दुर्यथा वह्नौ महति ज्वलिते भवेत् ।	KK-01-10-171-016a
तथार्धभागं भीमस्य भिक्षान्नस्य नरोत्तम ॥	KK-01-10-171-016c
तथैव वसतां तत्र तेषां राजन्महात्मनाम् ।	KK-01-10-171-017a
अतिचक्राम सुमहान्कालोऽथ भरतर्षभ ॥	KK-01-10-171-017c
भीमोऽपि क्रीडयित्वाथ मिथो ब्राह्मणबन्धुषु ।	KK-01-10-171-018a
कुम्भकारेण सम्बन्धाल्लेभे पात्रं महत्तरम् ॥	KK-01-10-171-018c
कुम्भकारोऽददात्पात्रं महत्कृत्वातिमात्रकम् ।	KK-01-10-171-019a
प्रहसन्भीमसेनाय विस्मितस्तस्य कर्मणा ॥	KK-01-10-171-019c
तस्याद्भुतं कर्म कुर्वन्मृद्भारं महदाददे ।	KK-01-10-171-020a
मृद्भारैः शतसाहस्रैः कुम्भकारमतोषयत् ॥	KK-01-10-171-020c
चक्रे चक्रे च मृद्भाण्डान्सततं भैक्षमाचरन् ।	KK-01-10-171-021a
तदादायागतं दृष्ट्वा हसन्ति प्रहसन्ति च ॥	KK-01-10-171-021c
भक्ष्यभोज्यानि विविधान्यादाय प्रक्षिपन्ति च ।	KK-01-10-171-022a
एवमेव सदा भुक्त्वा मात्रे वदति वै रहः ।	KK-01-10-171-022c
न चाशितोऽस्मि भवति कल्याणान्नभृतः पुरा ॥'	KK-01-10-171-022e
ततः कदाचिद्भैक्षाय गतास्ते पुरषर्षभाः ।	KK-01-10-171-023a
सङ्गत्य भीमसेनस्तु तत्रास्ते पृथया सह ॥	KK-01-10-171-023c
अथार्तिजं महाशब्दं ब्राह्मणस्य निवेशने ।	KK-01-10-171-024a
भृशमुत्पतितं घोरं कुन्ती शुश्राव भारत ॥	KK-01-10-171-024c
रोरुयमाणांस्तान्दृष्ट्वा परिदेवयतश्च सा ।	KK-01-10-171-025a
कारुण्यात्साधुभावाच्च कुन्ती राजन्न चक्षमे ॥	KK-01-10-171-025c
मथ्यमानेव दुःखेन हृदयेन पृथा तदा ।	KK-01-10-171-026a
उवाच भीमं कल्याणी कृपान्वितमिदं वचः ॥	KK-01-10-171-026c
वसामः सुसुखं पुत्र ब्राह्मणस्य निवेशने ।	KK-01-10-171-027a
अज्ञाता धार्तराष्ट्रस्य सत्कृतां वीतमन्यवः ॥	KK-01-10-171-027c
सा चिन्तये सदा पुत्र ब्राह्मणस्यास्य किं न्वहम् ॥	KK-01-10-171-028a
कदा प्रियं करिष्यामि यत्कुर्युरुषिताः सुखम् ॥	KK-01-10-171-028c
एतावान्पुरुषस्तात कृतं यस्मिन्न नश्यति ।	KK-01-10-171-029a
यावच्च कुर्यादन्योऽस्य कुर्यादभ्यधिकं ततः ॥	KK-01-10-171-029c
तदिदं ब्राह्मणस्यास्य दुःखमापतितं ध्रुवम् ।	KK-01-10-171-030a
न तत्र यदि साहाय्यं कुर्याम सुकृतं भवेत् ॥	KK-01-10-171-030c
भीमसेन उवाच 	KK-01-10-171-031
ज्ञायतामस्य यद्दुःखं यतश्चैव समुत्थितम् ।	KK-01-10-171-031a
विदित्वा व्यवसिष्यामि यद्यपि स्यात्सुदुष्करम् ॥	KK-01-10-171-031c
वैशम्पायन उवाच 	KK-01-10-171-032
एवं तौ कथयन्तौ च भूयः सुश्रुवतुः स्वनम् ।	KK-01-10-171-032a
आर्तिजं तस्य विप्रस्य सभार्यस्य विशाम्पते ॥	KK-01-10-171-032c
अन्तःपुरं ततस्तस्य ब्राह्मणस्य महात्मनः ।	KK-01-10-171-033a
विवेश त्वरिता कुन्ती बद्धवत्सेव सौरभी ॥	KK-01-10-171-033c
ततस्तं ब्राह्मणं तत्र भार्यया च सुतेन च ।	KK-01-10-171-034a
दुहित्रा चैव सहितं ददर्श विकृताननम् ॥	KK-01-10-171-034c
ब्राह्मण उवाच 	KK-01-10-171-035
धिगिदं जीवितं लोके गतसारमनर्थकम् ।	KK-01-10-171-035a
दुःखमूलं पराधीनं भृशमप्रियभागि च ॥	KK-01-10-171-035c
जीविते परमं दुःखं जीविते परमो ज्वरः ।	KK-01-10-171-036a
जीविते वर्तमानस्य द्वन्द्वानामागमो ध्रुवः ॥	KK-01-10-171-036c
आत्मा ह्येको हि धर्मार्थौ कामं चैव निषेवते ।	KK-01-10-171-037a
एतैश्च विप्रयोगोऽपि दुःखं परमनन्तकम् ॥	KK-01-10-171-037c
आहुः केचित्परं मोक्षं स च नास्ति कथञ्चन ।	KK-01-10-171-038a
अर्थप्राप्तौ तु नरकः कृत्स्न एवोपपद्यते ॥	KK-01-10-171-038c
अर्थेप्सुता परं दुःखमर्थप्राप्तौ ततोऽधिकम् ।	KK-01-10-171-039a
जातस्नेहस्य चार्थेषु विप्रयोगे महत्तरम् ॥	KK-01-10-171-039c
`यावन्तो यस्य संयोगा द्रव्यैरिष्टैर्भवन्त्युत ।	KK-01-10-171-040a
तावन्तोऽस्य निखन्यन्ते हृदये शोकशङ्कवः ॥	KK-01-10-171-040c
तदिदं जीवितं प्राप्य अल्पकालं महाभयम् ।	KK-01-10-171-041a
त्यागो हि न मया प्राप्तो भार्यया सहितेन च ॥'	KK-01-10-171-041c
न हि योगं प्रपश्यामि येन मुच्येयमापदः ।	KK-01-10-171-042a
पुत्रदारेण वा सार्धं प्राद्रवेयमनामयम् ॥	KK-01-10-171-042c
यतितं वै मया पूर्वं वेत्थ ब्राह्मणि तत्तथा ।	KK-01-10-171-043a
क्षेमं यतस्ततो गन्तुं त्वया तु मम न श्रुतम् ॥	KK-01-10-171-043c
इह जाता विवृद्धाऽस्मि पिता माता ममेति वै ।	KK-01-10-171-044a
उक्तवत्यसि दुर्मेधे याच्यमाना मयाऽसकृत् ॥	KK-01-10-171-044c
स्वर्गतोऽपि पिता वृद्धस्तथा माता चिरं तव ।	KK-01-10-171-045a
बान्धवा भूतपूर्वाश्च तत्र वासे तु का रतिः ॥	KK-01-10-171-045c
`न भोजनं विरुद्धं स्यान्न स्त्रीदेशो निबन्धनः ।	KK-01-10-171-046a
सुदूरमपि तं देशं व्रजेद्गरुडहंसवत् ॥'	KK-01-10-171-046c
सोऽयं ते बन्धुकामाया अशृण्वन्त्या वचो मम ।	KK-01-10-171-047a
बन्धुप्रणाशः सम्प्राप्तो भृशं दुःखकरो मम ॥	KK-01-10-171-047c
अथवा मद्विनाशो यं न हि शक्ष्यामि कञ्चन ।	KK-01-10-171-048a
परित्यक्तुमहं बन्धुं स्वयं जीवन्नृशंसवत् ॥	KK-01-10-171-048c
सहधर्मचरीं दान्तां नित्यं मातृसमां मम ।	KK-01-10-171-049a
सखायं विहितां देवैर्नित्यं परमिकां गतिम् ॥	KK-01-10-171-049c
पित्रा मात्रा च विहितां सदा गार्हस्थ्यभागिनीम् ।	KK-01-10-171-050a
वरयित्वा यथान्यायं मन्त्रवत्परिणीय च ॥	KK-01-10-171-050c
कुलीनां शीलसम्पन्नामपत्यजननीमपि ।	KK-01-10-171-051a
त्वामहं जीवितस्यार्थे साध्वीमनपकारिणीम् ॥	KK-01-10-171-051c
परित्यक्तुं न शक्ष्यामि भार्यां नित्यमनुव्रताम् ।	KK-01-10-171-052a
कुत एव परित्यक्तुं सुतां शक्ष्याम्यहं स्वयम् ॥	KK-01-10-171-052c
बालामप्राप्तवयसमजातव्यञ्जनाकृतिम् ।	KK-01-10-171-053a
भर्तुरर्थाय निक्षिप्तां न्यासं धात्रा महात्मना ॥	KK-01-10-171-053c
यया दौहित्रजाँल्लोकानाशंसे पितृभिः सह ।	KK-01-10-171-054a
स्वयमुत्पाद्य तां बालां कथमुत्स्रष्टुमुत्सहे ॥	KK-01-10-171-054c
मन्यन्ते केचिदधिकं स्नेहं पुत्रे पितुर्नराः ।	KK-01-10-171-055a
कन्यायां केचिदपरे मम तुल्यावुभौ स्मृतौ ॥	KK-01-10-171-055c
यस्यां लोकाः प्रसूतिश्च स्थिता नित्यमथो सुखम् ।	KK-01-10-171-056a
अपापां तामहं बालां कथमुत्स्रष्टुमुत्सहे ॥	KK-01-10-171-056c
`कुत एव परित्यक्तुं सुतं शक्ष्याम्यहं स्वयम् ।	KK-01-10-171-057a
प्रार्थयेयं परां प्रीतिं यस्मिन्स्वर्गफलानि च ॥	KK-01-10-171-057c
यस्य जातस्य पितरो मुखं दृष्ट्वा दिवं गताः ।	KK-01-10-171-058a
अहं मुक्तः पितृऋणाद्यस्य जातस्य तेजसा ॥	KK-01-10-171-058c
दयितं मे कथं बालमहं त्यक्तुमिहोत्सहे ।	KK-01-10-171-059a
तमहं ज्येष्ठपुत्रं मे कुलनिर्हारकं विभुम् ॥	KK-01-10-171-059c
मम पिण्डोदकनिधिं कथं त्यक्ष्यामि पुत्रकम् ।	KK-01-10-171-060a
त्यागोऽयं मम सम्प्राप्तो मम वा मे सुतस्य वा ॥	KK-01-10-171-060c
तव वा तव पुत्र्या वा अत्र वासस्य तत्फलम् ।	KK-01-10-171-061a
न शृणोषि वचो मह्यं तत्फलं भुङ्क्ष्व भामिनि ॥	KK-01-10-171-061c
अथवाहं न शक्ष्यामि स्वयं मर्तुं सुतं मम ।	KK-01-10-171-062a
एकं त्यक्तुं न शक्नोति भवतीं च सुतामपि ॥	KK-01-10-171-062c
अथ मद्रक्षणार्थं वा न हि शक्ष्यामि कञ्चन ।	KK-01-10-171-063a
परित्यक्तुमहं बन्धुं स्वयं जीवन्नृशंसवत् ॥	KK-01-10-171-063c
आत्मानमपि चोत्सृज्य गते प्रेतवशं मयि ।'	KK-01-10-171-064a
त्यक्ता ह्येते मया व्यक्तं नेह शक्ष्यन्ति जीवितुम् ॥	KK-01-10-171-064c
एषां चान्यतमत्यागो नृशंसो गर्हितो बुधैः ।	KK-01-10-171-065a
आत्मत्यागे कृते चेमे मरिष्यन्ति मया विना ॥	KK-01-10-171-065c
स कृच्छ्रामहमापन्नो न शक्तस्तर्तुमापदम् ।	KK-01-10-171-066a
अहो धिक्कां गतिं त्वद्य गमिष्यामि सबान्धवः ।	KK-01-10-171-066c
सर्वैः सह मृतं श्रेयो न च मे जीवितुं क्षमम् ॥ ॥	KK-01-10-171-066e
	
	
	
	
	
	
अध्यायः 172	
	
	
ब्राह्मण्युवाच 	KK-01-09-172-001
न सन्तापस्त्वया कार्यः प्राकृतेनेव कर्हिचित् ।	KK-01-09-172-001a
न हि सन्तापकालोऽयं वैद्यस्य तव विद्यते ॥	KK-01-09-172-001c
अवश्यं निधनं सर्वैर्गन्तव्यमिह मानवैः ।	KK-01-09-172-002a
अवश्यभाविन्यर्थे वै सन्तापो नेह विद्यते ॥	KK-01-09-172-002c
भार्या पुत्रोऽथ दुहिता सर्वमात्मार्थमिष्यते ।	KK-01-09-172-003a
व्यथां जहि सुबुद्ध्या त्वं स्वयं यास्यामि तत्र च ॥	KK-01-09-172-003c
एतद्धि परमं नार्याः कार्यं लोके सनातनम् ।	KK-01-09-172-004a
प्राणानपि परित्यज्य यद्भर्तुर्हितमाचरेत् ॥	KK-01-09-172-004c
तच्च तत्र कृतं कर्म तवापीदं सुखावहम् ।	KK-01-09-172-005a
भवत्यमुत्र चाक्षय्यं लोकेऽस्मिंश्च यशस्करम् ॥	KK-01-09-172-005c
एष चैव गुरुर्धर्मो यं प्रवक्ष्याम्यहं तव ।	KK-01-09-172-006a
अर्थश्च तव धर्मश्च भूयानत्र प्रदृश्यते ॥	KK-01-09-172-006c
यदर्थमिष्यते भार्या प्राप्तः सोऽर्थस्त्वया मयि ।	KK-01-09-172-007a
कन्या चैका कुमारश्च कृताहमनृणा त्वया ॥	KK-01-09-172-007c
समर्थः पोषणे चासि सुतयो रक्षणे तथा ।	KK-01-09-172-008a
न त्वहं सुतयोः शक्ता तथा रक्षणपोषणे ॥	KK-01-09-172-008c
मम हि त्वद्विहीनायाः सर्वप्राणधनेश्वर ।	KK-01-09-172-009a
कथं स्यातां सुतौ बालौ भरेयं च कथं त्वहम् ॥	KK-01-09-172-009c
कथं हि विधवाऽनाथा बालपुत्रा विना त्वया ।	KK-01-09-172-010a
मिथुनं जीवयिष्यामि स्थिता साधुगते पथि ॥	KK-01-09-172-010c
अहं कृतावलेपैश्च प्रार्थ्यमानामिमां सुताम् ।	KK-01-09-172-011a
अयुक्तैस्तव सम्बन्धे कथं शक्ष्यामि रक्षितुम् ॥	KK-01-09-172-011c
उत्सृष्टमामिषं भूमौ प्रार्थयन्ति यथा खगाः ।	KK-01-09-172-012a
प्रार्थयन्ति जनाः सर्वे पतिहीनां तथा स्त्रियम् ॥	KK-01-09-172-012c
साऽहं विचाल्यमाना वै प्रार्थ्यमाना दुरात्मभिः ।	KK-01-09-172-013a
स्थातुं पथि न शक्ष्यामि सज्जनेष्टे द्विजोत्तम ॥	KK-01-09-172-013c
`स्त्रीजन्म गर्हितं नाथ लोके दुष्टजनाकुले ।	KK-01-09-172-014a
मातापित्रोर्वशे कन्या प्रौढा भर्तृवशे तथा ॥	KK-01-09-172-014c
अभावे चानयोः पुत्रे स्वतन्त्रा स्त्री विगर्हिता ॥	KK-01-09-172-015ac
अनाथत्वं स्त्रियो द्वारं दुष्टानां विवृतं हि तत् ।	KK-01-09-172-016a
वस्त्रखण्डं घृताक्तं हि यथा सङ्कृष्यते श्वभिः ॥'	KK-01-09-172-016c
कथं तव कुलस्यैकमिमं बालमनागसम् ।	KK-01-09-172-017a
पितृपैतामहे मार्गे नियोक्तुमहमुत्सहे ॥	KK-01-09-172-017c
कथं शक्ष्यामि बालेऽस्मिन्गुणानाधातुमीप्सितान् ।	KK-01-09-172-018a
अनाथे सर्वतो लुप्ते यथा त्वं धर्मदर्शिवान् ॥	KK-01-09-172-018c
इमामपि च ते बालामनाथां परिभूय माम् ।	KK-01-09-172-019a
अनर्हाः प्रार्थयिष्यन्ति शूद्रा वेदश्रुतिं यथा ॥	KK-01-09-172-019c
तां चेदहं न दित्सेयं सद्गुणैरुपबृंहिताम् ।	KK-01-09-172-020a
प्रमथ्यैनां हरेयुस्ते हविर्ध्वाङ्क्षा इवाध्वरात् ॥	KK-01-09-172-020c
सम्प्रेक्षमाणा पुत्रीं ते नानुरूपमिवात्मनः ।	KK-01-09-172-021a
अनर्हवशमापन्नामिमां चापि सुतां तव ॥	KK-01-09-172-021c
अवज्ञाता च लोकेषु तथात्मानमजानती ।	KK-01-09-172-022a
अवलिप्तैर्नरैर्ब्रह्मन्मरिष्यामि न संशयः ॥	KK-01-09-172-022c
तौ च हीनौ मया बालौ त्वया चैव तथात्मजौ ।	KK-01-09-172-023a
विनश्येतां न सन्देहो मत्स्याविव जलक्षये ॥	KK-01-09-172-023c
त्रितयं सर्वथाप्येवं विनशिष्यत्यसंशयम् ।	KK-01-09-172-024a
त्वया विहीनं तस्मात्त्वं मां परित्यक्तुमर्हसि ॥	KK-01-09-172-024c
व्युष्टिरेषा परा स्त्रीणां पूर्वं भर्तुः परा गतिः ।	KK-01-09-172-025a
ननु ब्रह्मन्सपुत्राणामिति धर्मविदो विदुः ॥	KK-01-09-172-025c
`अनिष्टमिह पुत्राणां विषये परिवर्तितुम् ।	KK-01-09-172-026a
हरिद्राञ्जनपुष्पादिसौमङ्गल्ययुता सती ॥	KK-01-09-172-026c
मरणं याति या भर्तुस्तद्दत्तजलपायिनी ।	KK-01-09-172-027a
भर्तृपादार्पितमनाः सा याति गिरिजापदम् ॥	KK-01-09-172-027c
गिराजायाः सखी भूत्वा मोदते नगकन्यया ।	KK-01-09-172-028a
मितं ददाति हि पिता मितं माता मितं सुतः ॥	KK-01-09-172-028c
अमितस्य हि दातारं का पतिं नाभिनन्दति ।	KK-01-09-172-029a
आश्रमाश्चाग्निसंस्कारा जपहोमव्रतानि च ॥	KK-01-09-172-029c
स्त्रीणां नैते विधातव्या विना पतिमनिन्दितम् ।	KK-01-09-172-030a
क्षमा शौचमनाहारमेतावद्विहितं स्त्रियाः ॥'	KK-01-09-172-030c
परित्यक्तः सुतश्चायं दुहितेयं तथा मया ।	KK-01-09-172-031a
बान्धवाश्च परित्यक्तास्त्वदर्थं जीवितं च मे ॥	KK-01-09-172-031c
यज्ञैस्तपोभिर्नियमैर्दानैश्च विविधैस्तथा ।	KK-01-09-172-032a
विशिष्यते स्त्रिया भर्तुर्नित्यं प्रियहिते स्थितिः ॥	KK-01-09-172-032c
तदिदं यच्चिकीर्षामि धर्मं परमसम्मतम् ।	KK-01-09-172-033a
इष्टं चैव हितं चैव तव चैव कुलस्य च ॥	KK-01-09-172-033c
इष्टानि चाप्यपत्यानि द्रव्याणि सुहृदः प्रियाः ।	KK-01-09-172-034a
आपद्धर्मप्रमोक्षाय भार्या चापि सतां मतम् ॥	KK-01-09-172-034c
आपदर्थे धनं रक्षेद्दारान्रक्षेद्धनैरपि ।	KK-01-09-172-035a
आत्मानं सततं रक्षेद्दारैरपि धनैरपि ॥	KK-01-09-172-035c
दृष्टादृष्टफलार्थं हि भार्या पुत्रो धनं गृहम् ।	KK-01-09-172-036a
सर्वमेतद्विधातव्यं बुधानामेष निश्चयः ॥	KK-01-09-172-036c
एकतो वा कुलं कृत्स्नमात्मा वा कुलवर्धनः ।	KK-01-09-172-037a
`उभयोः कोधिको विद्वन्नात्मा चैवाधिकः कुलात् ॥	KK-01-09-172-037c
आत्मनो विद्यमानत्वाद्भुवनानि चतुर्दश ।	KK-01-09-172-038a
विद्यन्ते द्विजशार्दूल आत्मा रक्ष्यस्ततस्त्वया ॥	KK-01-09-172-038c
आत्मन्यविद्यमाने चेदस्य नास्तीह किञ्चन ।	KK-01-09-172-039a
एतज्जगदिदं सर्वमात्मना न समं किल ॥'	KK-01-09-172-039c
स कुरुष्व मया कार्यं तारयात्मानमात्मना ।	KK-01-09-172-040a
अनुजानीहि मामार्य सुतौ मे परिपालय ॥	KK-01-09-172-040c
अवध्याः स्त्रिय इत्याहुर्धर्मज्ञा धर्मनिश्चये ।	KK-01-09-172-041a
धर्मज्ञान्राक्षसानाहुर्न हन्यात्स च मामपि ॥	KK-01-09-172-041c
निःसंशयं वधः पुंसां स्त्रीणां संशयितो वधः ।	KK-01-09-172-042a
अतो मामेव धर्मज्ञ प्रस्थापयितुमर्हसि ॥	KK-01-09-172-042c
भुक्तं प्रियाण्यवाप्तानि धर्मश्च चरितो मया ।	KK-01-09-172-043a
`त्वच्छुश्रूषणसम्भूता कीर्तिश्चाप्यतुला मम ।'	KK-01-09-172-043c
त्वत्प्रसूतिः प्रिया प्राप्ता न मां तप्स्यत्यजीवितं ॥	KK-01-09-172-043e
जातपुत्रा च वृद्धा च प्रियकामा च ते सदा ।	KK-01-09-172-044a
समीक्ष्यैतदहं सर्वं व्यवसायं करोम्यतः ॥	KK-01-09-172-044c
उत्सृज्यापि हि मामार्य प्राप्स्यस्यन्यामपि स्त्रियम् ।	KK-01-09-172-045a
ततः प्रतिष्ठितो धर्मो भविष्यति पुनस्तव ॥	KK-01-09-172-045c
न चाप्यधर्मः कल्याण बहुपत्नीकता नृणाम् ।	KK-01-09-172-046a
स्त्रीणामधर्मः सुमहान्भर्तुः पूर्वस्य लङ्घने ॥	KK-01-09-172-046c
एतत्सर्वं समीक्ष्य त्वमात्मत्यागं च गर्हितम् ।	KK-01-09-172-047a
आत्मानं तारयाद्याशु कुलं चेमौ च दारकौ ॥	KK-01-09-172-047c
वैशम्पायन उवाच 	KK-01-09-172-048
एवमुक्तस्तया भर्ता तां समालिङ्ग्य भारत ।	KK-01-09-172-048a
मुमोच बाष्पं शनकैः सभार्यो भृशदुःखितः ॥	KK-01-09-172-048c
`मैवं वद त्वं कल्याणि तिष्ठ चेह सुमध्यमे ।	KK-01-09-172-049a
न तु भार्यां त्यजेत्प्राज्ञः पुत्रान्वापि कदाचन ॥	KK-01-09-172-049c
विशेषतः स्त्रियं रक्षेत्पुरुषो बुद्धिमानिह ।	KK-01-09-172-050a
त्यक्त्वा तु पुरुषो जीवेन्न हातव्यानिमान्सदा ।	KK-01-09-172-050c
न वेत्ति कामं धर्मं च अर्थं मोक्षं च तत्त्वतः ॥' ॥	KK-01-09-172-050e
	
	
	
	
	
	
अध्यायः 173	
	
	
वैशम्पायन उवाच 	KK-01-10-173-001
तयोर्दुःखितयोर्वाक्यमतिमात्रं निशम्य तु ।	KK-01-10-173-001a
ततो दुःखपरीताङ्गी कन्या तावभ्यभाषत ॥	KK-01-10-173-001c
किमेवं भृशदुःखार्तौ रोरूयेतामनाथवत् ।	KK-01-10-173-002a
ममापि श्रूयतां वाक्यं श्रुत्वा च क्रियतां क्षमम् ॥	KK-01-10-173-002c
धर्मतोऽहं परित्याज्या युवयोर्नात्र संशयः ।	KK-01-10-173-003a
त्यक्तव्यां मां परित्यज्य त्राहि सर्वं मयैकया ॥	KK-01-10-173-003c
इत्यर्थमिष्यतेऽपत्यं तारयिष्यति मामिति ।	KK-01-10-173-004a
अस्मिन्नुपस्थिते काले तरध्वं प्लववन्मया ॥	KK-01-10-173-004c
इह वा तारयेद्दुर्गादुत वा प्रेत्य भारत ।	KK-01-10-173-005a
सर्वथा तारयेत्पुत्रः पुत्र इत्युच्यते बुधैः ॥	KK-01-10-173-005c
आकाङ्क्षन्ते च दौहित्रान्मयि नित्यं पितामहाः ।	KK-01-10-173-006a
तत्स्वयं वै परित्रास्ये रक्षन्ती जीवितं पितुः ॥	KK-01-10-173-006c
भ्राता च मम बालोऽयं गते लोकममुं त्वयि ।	KK-01-10-173-007a
अचिरेणैव कालेन विनश्येत न संशयः ॥	KK-01-10-173-007c
तातेपि हि गते स्वर्गं विनष्टे च ममानुजे ।	KK-01-10-173-008a
पिण्डः पितॄणां व्युच्छिद्येत्तत्तेषां विप्रियं भवेत् ॥	KK-01-10-173-008c
पित्रा त्यक्ता तथा मात्रा भ्रात्रा चाहमसंशयम् ।	KK-01-10-173-009a
दुःखाद्दुःखतरं प्राप्य म्रियेयमतथोचिताम् ॥	KK-01-10-173-009c
त्वयि त्वरोगे निर्मुक्तो माता भ्राता च मे शिशुः ।	KK-01-10-173-010a
सन्तानश्चैव पिण्डश्च प्रतिष्ठास्यत्यसंशयम् ॥	KK-01-10-173-010c
आत्मा पुत्रः सखी भार्या कृच्छ्रं तु दुहिता किल ।	KK-01-10-173-011a
स कृच्छ्रान्मोचयात्मानं मां च धर्मे नियोजया ॥	KK-01-10-173-011c
अनाथा कृपणा बाला यत्र क्वचन गामिनी ।	KK-01-10-173-012a
भविष्यामि त्वया तात विहीना कृपणा सदा ॥	KK-01-10-173-012c
अथवाहं करिष्यामि कुलस्यास्य विमोचनम् ।	KK-01-10-173-013a
फलसंस्था भविष्यामि कृत्वा कर्म सुदुष्करम् ॥	KK-01-10-173-013c
अथवा यास्यसे तत्र त्यक्त्वा मां द्विजसत्तम ।	KK-01-10-173-014a
पीडिताऽहं भविष्यामि तदवेक्षस्व मामपि ॥	KK-01-10-173-014c
तदस्मदर्थं धर्मार्थं प्रसवार्थं च सत्तम ।	KK-01-10-173-015a
आत्मानं परिरक्षस्व त्यक्तव्यां मां च सन्त्यज ॥	KK-01-10-173-015c
अवश्यकरणीये च मा त्वां कालोत्यगादयम् ।	KK-01-10-173-016a
किं त्वतः परमं दुःखं यद्वयं स्वर्गते त्वयि ॥	KK-01-10-173-016c
याचमानाः परादन्नं परिधावेमहि श्ववत् ।	KK-01-10-173-017a
त्वयि त्वरोगे निर्मुक्ते क्लेशादस्मात्सबान्धवे ।	KK-01-10-173-017c
अमृतेव सती लोके भविष्यामि सुखान्विता ॥	KK-01-10-173-017e
इतः प्रदाने देवाश्च पितरश्चेति नः श्रुतम् ।	KK-01-10-173-018a
त्वया दत्तेन तोयेन भविष्यति हिताय वै ॥	KK-01-10-173-018c
`इत्येतदुभयं तात निशाम्य तव यद्धितम् ।	KK-01-10-173-019a
तद्व्यवस्य तथाम्बाया हितं स्वस्य सुतस्य च ॥	KK-01-10-173-019c
मातापित्रोश्च पुत्रास्तु भवितारो गुणान्विताः ।	KK-01-10-173-020a
न तु पुत्रस्य पितरो पुनर्जातु भविष्यतः ॥'	KK-01-10-173-020c
वैशम्पायन उवाच 	KK-01-10-173-021
एवं बहुविधं तस्या निशम्य परिदेवितम् ।	KK-01-10-173-021a
पिता माता च सा चैव कन्या प्ररुरुदुस्त्रयः ॥	KK-01-10-173-021c
ततः प्ररुदितान्सर्वान्निशम्याथ सुतस्तदा ।	KK-01-10-173-022a
उत्फुल्लनयनो बालः कलमव्यक्तमब्रवीत् ॥	KK-01-10-173-022c
मा पिता रुद मा मातर्मा स्वसस्त्विति चाब्रवीत् ।	KK-01-10-173-023a
प्रहसन्निव सर्वांस्तानेकैकमनुसर्पति ॥	KK-01-10-173-023c
ततः स तृणमादाय प्रहृष्टः पुनरब्रवीत् ।	KK-01-10-173-024a
अनेनाहं हनिष्यामि राक्षसं पुरुषादकम् ॥	KK-01-10-173-024c
वैशम्पायन उवाच 	KK-01-10-173-025
तथापि तेषां दुःखेन परीतानां निशम्य तत् ।	KK-01-10-173-025a
बालस्य वाक्यमव्यक्तं हर्षः समभवन्महान् ॥	KK-01-10-173-025c
अयं काल इति ज्ञात्वा कुन्ती समुपसृत्य तान् ।	KK-01-10-173-026a
गतासूनमृतेनेव जीवयन्तीदमब्रवीत् ॥ ॥	KK-01-10-173-026c
	
	
	
	
	
	
अध्यायः 174	
	
	
कुन्त्युवाच 	KK-01-10-174-001
कुतोमूलमिदं दुःखं ज्ञातुमिच्छामि तत्त्वतः ।	KK-01-10-174-001a
विदित्वाप्यपकर्षेयं शक्यं चेदपकर्षितुम् ॥	KK-01-10-174-001c
ब्राह्मण उवाच 	KK-01-10-174-002
उपपन्नं सतामेतद्यद्ब्रवीषि तपोधने ।	KK-01-10-174-002a
न तु दुःखमिदं शक्यं मानुषेण व्यपोहितुम् ॥	KK-01-10-174-002c
`तथापि तत्त्वमाख्यास्ये दुःखस्यैतस्य सम्भवम् ।	KK-01-10-174-003a
शक्यं वा यदि वाऽशक्यं शृणु भद्रे यथातथम् ॥	KK-01-10-174-003c
समीपे नगरस्यास्य बको वसति राक्षसः ।	KK-01-10-174-004a
इतो गव्यूतिमात्रेऽस्ति यमुनागह्वरे गुहा ॥	KK-01-10-174-004c
तस्यां घोरः स वसति जिघांसुः पुरुषादकः ।	KK-01-10-174-005a
बकाभिधानो दुष्टात्मा राक्षसानां कुलाधमः ॥	KK-01-10-174-005c
ईशो जनपदस्यास्य पुरस्य च महाबलः ।	KK-01-10-174-006a
पुष्टो मानुषमांसेन दुर्बुद्धिः पुरुषादकः ॥	KK-01-10-174-006c
प्रबलः कामरूपी च राक्षसस्तु महाबलः ।	KK-01-10-174-007a
तेनोपसृष्टा नगरी वर्षमद्य त्रयोदशम् ॥	KK-01-10-174-007c
तत्कृते परचक्राच्च भूतेभ्यश्च न नो भयम् ।	KK-01-10-174-008a
पुरुषादेन रौद्रेण भक्ष्यमाणा दुरात्मना ॥	KK-01-10-174-008c
अनाथा नगरी नाथं त्रातारं नाधिगच्छति ।	KK-01-10-174-009a
गुहायां च वसंस्तत्र बाधते सततं जनम् ॥	KK-01-10-174-009c
स्त्रियो बालांश्च वृद्धांश्च यूनश्चापि दुरात्मवान् ।	KK-01-10-174-010a
अत्र मन्त्रैश्च होमैश्च भोजनैश्च स राक्षसः ॥	KK-01-10-174-010c
ईडितो द्विजमुख्यैश्च पूजितश्च दुरात्मवान् ।	KK-01-10-174-011a
यदा च सकलानेवं प्रसूदयति राक्षसः ॥	KK-01-10-174-011c
अथैनं ब्राह्मणाः सर्वे समये समयोजयन् ।	KK-01-10-174-012a
मा स्म कामाद्वधी रक्षो दास्यामस्ते सदा वयम्॥	KK-01-10-174-012c
पर्यायेण यथाकाममिह मांसोदनं प्रभो ।	KK-01-10-174-013a
अन्नं मांससमायुक्तं तिलचूर्णसमन्वितम् ॥	KK-01-10-174-013c
सर्पिषा च समायुक्तं व्यञ्जनैश्च समन्वितम् ।	KK-01-10-174-014a
सूपांस्त्रीन्सतिलान्पिण्डाँल्लाजापूपसुरासवान् ॥	KK-01-10-174-014c
शृताशृतान्पानकुम्भान्स्थूलमांसं शृताशृतम् ।	KK-01-10-174-015a
वनमाहिषवाराहभाल्लूकं च शृताशृतम् ॥	KK-01-10-174-015c
सर्पिःकुम्भांश्च विविधान्दधिकुम्भांस्तथा बहून् ।	KK-01-10-174-016a
सद्यःसिद्धसमायुक्तं तिलचूर्णैः समाकुलम् ॥	KK-01-10-174-016c
कुलाच्च पुरुषं चैकं बलीवर्दौ च कालकौ ।	KK-01-10-174-017a
प्राप्स्यसि त्वमसङ्क्रुद्धो रक्षोभागं प्रकल्पितम् ॥	KK-01-10-174-017c
तिष्ठेह समयेऽस्माकमित्ययाचन्त तं द्विजाः ।	KK-01-10-174-018a
बाढमित्येव तद्रक्षस्तद्वचः प्रत्यगृह्णत ॥	KK-01-10-174-018c
परचक्राटवीकेभ्यो रक्षणं स करोति च ।	KK-01-10-174-019a
तस्मिन्भागे सुनिर्दिष्टे स्थितः स समये बली ॥	KK-01-10-174-019c
एकैकं चैव पुरुषं सम्प्रयच्छन्ति वेतनम् ।	KK-01-10-174-020a
स वारो बहुभिर्वर्षैर्भवत्यसुकरो नरैः ॥	KK-01-10-174-020c
तद्विमोक्षाय ये केचिद्यतन्ते पुरुषाः क्वचित् ।	KK-01-10-174-021a
सपुत्रदारांस्तान्हत्वा तद्रक्षो भक्षयत्युत ॥'	KK-01-10-174-021c
वेत्रकीयगृहे राजा नायं नयमिहास्थितः ।	KK-01-10-174-022a
उपायं तं न कुरुते यत्नादपि स मन्दधीः ।	KK-01-10-174-022c
अनामयं जनस्यास्य येन स्यादद्य शाश्वतम् ॥	KK-01-10-174-022e
एतदर्हा वचं नूनं वसामो दुर्बलस्य ये ।	KK-01-10-174-023a
विषये नित्यवास्तव्याः कुराजानमुपाश्रिताः ॥	KK-01-10-174-023c
ब्राह्मणाः कस्य वक्तव्याः कस्य वाच्छन्दचारिणः ।	KK-01-10-174-024a
गुणैरेते हि वत्स्यन्ति कामगाः पक्षिणो यथा ॥	KK-01-10-174-024c
राजानं प्रथमं विन्देत्ततो भार्यां ततो धनम् ।	KK-01-10-174-025a
`राजन्यसति लोकेऽस्मिन्कुतो भार्या कुतो धनम् ।	KK-01-10-174-025c
वयस्य सञ्चयेनास्य ज्ञातीन्पुत्रांश्च तारयेत् ॥	KK-01-10-174-025e
विपीरतं मया चेदं त्रयं सर्वमुपार्जितम् ।	KK-01-10-174-026a
तदिमामापदं प्राप्य भृशं तप्यामहे वयम् ॥	KK-01-10-174-026c
सोऽयमस्माननुप्राप्तो वारः कुलविनाशनः ।	KK-01-10-174-027a
भोजनं पुरुषश्चैकः प्रदेयं वेतनं मया ॥	KK-01-10-174-027c
न च मे विद्यते वित्तं सङ्क्रेतुं पुरुषं क्वचित् ।	KK-01-10-174-028a
सुहृज्जनं प्रदातुं च न शक्ष्यामि कदाचन ॥	KK-01-10-174-028c
गतिं चान्यां न पश्यामि तस्मान्मोक्षाय रक्षसः ।	KK-01-10-174-029a
सोऽहं दुःखार्णवे मग्नो महत्यसुकरे भृशम् ॥	KK-01-10-174-029c
सहैवैतैर्गमिष्यामि बान्धवैरद्य राक्षसम् ।	KK-01-10-174-030a
ततो नः सहितान्क्षुद्रः सर्वानेवोपभोक्ष्यति ॥	KK-01-10-174-030c
`दुःखमूलमिदं भद्रे मयोक्तं प्रश्नतोऽनघे ॥' ॥	KK-01-10-174-031ac
	
	
	
	
	
	
अध्यायः 175	
	
	
कुन्त्युवाच 	KK-01-09-175-001
न विषादस्त्वया कार्यो भयादस्मात्कथञ्चन ।	KK-01-09-175-001a
उपायः परिदृष्टोऽत्र तस्मान्मोक्षाय रक्षसः ॥	KK-01-09-175-001c
`नैव स्वयं सपुत्रस्य गमनं तत्र रोचये ।'	KK-01-09-175-002a
एकस्तव सुतो बालः कन्या चैका तपस्विनी ।	KK-01-09-175-002c
न चैतयोस्तथा पत्न्या गमनं तव रोचये ॥	KK-01-09-175-002e
मम पञ्च सुता ब्रह्मंस्तेषामेको गमिष्यति ।	KK-01-09-175-003a
त्वदर्थं बलिमादाय तस्य पापस्य रक्षसः ॥	KK-01-09-175-003c
ब्राह्मण उवाच 	KK-01-09-175-004
नाहमेतत्करिष्यामि जीवितार्थी कथञ्चन ।	KK-01-09-175-004a
ब्राह्मणस्यातिथेश्चैव स्वार्थे प्राणान्वियोजयन् ॥	KK-01-09-175-004c
न त्वेतदकुलीनासु नाधर्मिष्ठासु विद्यते ।	KK-01-09-175-005a
यद्ब्राह्मणार्थं विसृजेदात्मानमपि चात्मजम् ॥	KK-01-09-175-005c
आत्मनस्तु वधः श्रेयो बोद्धव्यमिति रोचते ।	KK-01-09-175-006a
ब्रह्मवध्याऽऽत्मवध्या वा श्रेयानात्मवधो मम ॥	KK-01-09-175-006c
ब्रह्मवध्या परं पापं निष्कृतिर्नात्र विद्यते ।	KK-01-09-175-007a
बुद्धिपूर्वं कृत्वापि प्रत्यवायो हि विद्यते ॥	KK-01-09-175-007c
न त्वहं वधमाकाङ्क्षे स्वयमेवात्मनः शुभे ।	KK-01-09-175-008a
परैः कृते वधे पापं न किञ्चिन्मयि विद्यते ॥	KK-01-09-175-008c
अभिसन्धौ कृते तस्मिन्ब्राह्मणस्य वधे मया ।	KK-01-09-175-009a
निष्कृतिं न प्रपश्यामि नृशंसं क्षुद्रमेव च ॥	KK-01-09-175-009c
आगतस्य गृहं त्यागस्तथैव शरणार्थिनः ।	KK-01-09-175-010a
याचमानस्य च वधो नृशंसो गर्हितो बुधैः ॥	KK-01-09-175-010c
कुर्यान्न निन्दितं कर्म न नृशंसं कथञ्चन ।	KK-01-09-175-011a
इति पूर्वे महात्मान आपद्धर्मविदो विदुः ॥	KK-01-09-175-011c
श्रेयांस्तु सहदारस्य विनाशोऽद्य मम स्वयम् ।	KK-01-09-175-012a
ब्राह्मणस्य वधं नाहमनुमंस्ये कदाचन ॥	KK-01-09-175-012c
कुन्त्युवाच 	KK-01-09-175-013
ममाप्येषा मतिर्ब्रह्मन्विप्रा रक्ष्या इति स्थिरा ।	KK-01-09-175-013a
न चाप्यनिष्टः पुत्रो मे यदि पुत्रशतं भवेत् ॥	KK-01-09-175-013c
न चासौ राक्षसः शक्तो मम पुत्रविनाशने ।	KK-01-09-175-014a
वीर्यवान्मन्त्रसिद्धश्च तेजस्वी च सुतो मम ॥	KK-01-09-175-014c
राक्षसाय च तत्सर्वं प्रापयिष्यति भोजनम् ।	KK-01-09-175-015a
मोक्षयिष्यति चात्मानमिति मे निश्चिता मतिः ॥	KK-01-09-175-015c
समागताश्च वीरेण दृष्टपूर्वाश्च राक्षसाः ।	KK-01-09-175-016a
बलवन्तो महाकाया निहताश्चाप्यनेकशः ॥	KK-01-09-175-016c
न त्विदं केषुचिद्ब्रह्मान्व्याहर्तव्यं कथञ्चन ।	KK-01-09-175-017a
विद्यार्थिनो हि मे पुत्रान्विप्रकुर्युः कुतूहलात् ॥	KK-01-09-175-017c
गुरुणा चाननुज्ञातो ग्राहयेद्यः सुतो मम ।	KK-01-09-175-018a
न स कुर्यात्तथा कार्यं विद्ययेति सतां मतम् ॥	KK-01-09-175-018c
वैशम्पायन उवाच 	KK-01-09-175-019
एवमुक्तस्तु पृथया स विप्रो भार्यया सह ।	KK-01-09-175-019a
हृष्टः सम्पूजयामास तद्वाक्यममृतोपमम् ॥	KK-01-09-175-019c
ततः कुन्ती च विप्रश्च सहितावनिलात्मजम् ।	KK-01-09-175-020a
तमब्रूतां कुरुष्वेति स तथेत्यब्रवीच्च तौ ॥ ॥	KK-01-09-175-020c
	
	
	
	
	
	
अध्यायः 176	
	
	
वैशम्पायन उवाच ।	KK-01-10-176-001
करिष्य इति भीमेन प्रतिज्ञातेऽथ भारत ।	KK-01-10-176-001a
आजग्मुस्ते ततः सर्वे भैक्षमादाय पाण्डवाः ॥	KK-01-10-176-001c
`भीमसेनं ततो दृष्ट्वा आपूर्णवदनं तथा ।	KK-01-10-176-002a
बुबोध धर्मराजस्तु हृषितं भीममच्युतम् ॥	KK-01-10-176-002c
तोषस्य कारणं यत्तु मनसाऽचिन्तयद्गुरुः ।	KK-01-10-176-003a
स समीक्ष्य तदा राजन्योद्धुकामं युधिष्ठिरः ॥'	KK-01-10-176-003c
आकारेणैव तं ज्ञात्वा पाण्डुपुत्रो युधिष्ठिरः ।	KK-01-10-176-004a
रहः समुपविश्यैकस्ततः पप्रच्छ मातरम् ॥	KK-01-10-176-004c
किं चिकीर्षत्ययं कर्म भीमो भीमपराक्रमः ।	KK-01-10-176-005a
भवत्यनुमते कच्चित्स्वयं वा कर्तुमिच्छति ॥	KK-01-10-176-005c
कुन्त्युवाच 	KK-01-10-176-006
ममैव वचनादेष करिष्यति परन्तपः ।	KK-01-10-176-006a
ब्राह्मणार्थे महत्कृत्यं मोक्षाय नगरस्य च ॥	KK-01-10-176-006c
`बकाय कल्पितं पुत्र महान्तं बलिमुत्तमम् ।	KK-01-10-176-007a
भीमो भुनक्तु सुस्पष्टमप्येकाहं तपःसुतः ॥'	KK-01-10-176-007c
युधिष्ठिर उवाच 	KK-01-10-176-008
किमिदं साहसं तीक्ष्णं भवत्या दुष्करं कृतम् ।	KK-01-10-176-008a
परित्यागं हि पुत्रस्य न प्रशंसन्ति साधवः ॥	KK-01-10-176-008c
कथं परसुतस्यार्थे स्वसुतं त्यक्तुमिच्छसि ।	KK-01-10-176-009a
लोकवेदविरुद्धं हि पुत्रत्यागात्कृतं त्वया ॥	KK-01-10-176-009c
यस्य बाहू समाश्रित्य सुखं सर्वे शयामहे ।	KK-01-10-176-010a
राज्यं चापहृतं क्षुद्रैराजिहीर्षामहे पुनः ॥	KK-01-10-176-010c
यस्य दुर्योधनो वीर्यं चिन्तयन्नमितौजसः ।	KK-01-10-176-011a
न शेते रजनीः सर्वा दुःखाच्छकुनिना सह ॥	KK-01-10-176-011c
यस्य वीरस्य वीर्येण मुक्ता जतुगृहाद्वयम् ।	KK-01-10-176-012a
अन्येभ्यश्चैव पापेभ्यो निहतश्च पुरोचनः ॥	KK-01-10-176-012c
यस्य वीर्यं समाश्रित्य वसुपूर्णां वसुन्धराम् ।	KK-01-10-176-013a
इमां मन्यामहे प्राप्तां निहत्य धृतराष्ट्रजान् ॥	KK-01-10-176-013c
तस्य व्यवसितस्त्यागो बुद्धिमास्थाय कां त्वया ।	KK-01-10-176-014a
कच्चिन्नु दुःखैर्बुद्धिस्ते विलुप्ता गतचेतसः ॥	KK-01-10-176-014c
कुन्त्युवाच 	KK-01-10-176-015
युधिष्ठिर न सन्तापस्त्वया कार्यो वृकोदरे ।	KK-01-10-176-015a
न चायं बुद्धिदौर्बल्याद्व्यवसायः कृतो मया ॥	KK-01-10-176-015c
`न च शोकेन बुद्धिः सा विलुप्ता गतचेतसः ।	KK-01-10-176-016a
'इह विप्रस्य भवने वयं पुत्र सुखोषिताः ।	KK-01-10-176-016c
अज्ञाता धार्तराष्ट्राणां सत्कृता वीतमन्यवः ॥	KK-01-10-176-016e
तस्य प्रतिक्रिया पार्थ मयेयं प्रसमीक्षिता ।	KK-01-10-176-017a
एतावानेव पुरुषः कृतं यस्मिन्न नश्यति ॥	KK-01-10-176-017c
यावच्च कुर्यादन्योऽस्य कुर्याद्बहुगुणं ततः ।	KK-01-10-176-018a
`ब्राह्मणार्थे महान्धर्मो जानामीत्थं वृकोदरे ॥'	KK-01-10-176-018c
दृष्ट्वा भीमस्य विक्रान्तं तदा जतुगृहे महत् ।	KK-01-10-176-019a
हिडिम्बस्य वधाच्चैवं विश्वासो मे वृकोदरे ॥	KK-01-10-176-019c
बाह्वोर्बलं हि भीमस्य नागायुतसमं महत् ।	KK-01-10-176-020a
येन यूयं गजप्रख्या निर्व्यूढा वारणावतात् ॥	KK-01-10-176-020c
वृकोदरेण सदृशो बलेनान्यो न विद्यते ।	KK-01-10-176-021a
यो व्यतीयाद्युधि श्रेष्ठमपि वज्रधरं स्वयम् ॥	KK-01-10-176-021c
जातमात्रः पुरा चैव ममाङ्कात्पतितो गिरौ ।	KK-01-10-176-022a
शरीरगौरवादस्य शिला गात्रैर्विचूर्णिता ॥	KK-01-10-176-022c
तदहं प्रज्ञया ज्ञात्वा बलं भीमस्य पाण्डव ।	KK-01-10-176-023a
प्रतिकार्ये च विप्रस्य ततः कृतवती मतिम् ॥	KK-01-10-176-023c
नेदं लोभान्न चाज्ञानान्न च मोहाद्विनिश्चितम् ।	KK-01-10-176-024a
बुद्धिपूर्वं तु धर्मस्य व्यवसायः कृतो मया ॥	KK-01-10-176-024c
अर्थौ द्वावपि निष्पन्नौ युधिष्ठिर भविष्यतः ।	KK-01-10-176-025a
प्रतीकारश्च वासस्य धर्मश्च चरितो महान् ॥	KK-01-10-176-025c
यो ब्राह्मणस्य साहाय्यं कुर्यादर्थेषु कर्हिचित् ।	KK-01-10-176-026a
क्षत्रियः स शुभाँल्लोकानाप्नुयादिति मे मतिः ॥	KK-01-10-176-026c
क्षत्रियस्यैव कुर्वाणः क्षत्रियो वधमोक्षणम् ।	KK-01-10-176-027a
विपुलां कीर्तिमाप्नोति लोकेऽस्मिंश्च परत्र च ॥	KK-01-10-176-027c
वैश्यस्यार्थे च साहाय्यं कुर्वाणः क्षत्रियो भुवि ।	KK-01-10-176-028a
स सर्वेष्वपि लोकेषु प्रजा रञ्जयते ध्रुवम् ॥	KK-01-10-176-028c
शूद्रं तु मोचयेद्राजा शरणार्थिनमागतम् ।	KK-01-10-176-029a
प्राप्नोतीह कुले जन्म सद्द्रव्ये राजपूजिते ॥	KK-01-10-176-029c
एवं मां भगवान्व्यासः पुरा पौरवनन्दन ।	KK-01-10-176-030a
प्रोवाचासुकरप्रज्ञस्तस्मादेवं चिकीर्षितम् ॥ ॥	KK-01-10-176-030c
	
	
	
	
	
	
	
अध्यायः 177	
	
	
युधिष्ठिर उवाच ।	KK-01-10-177-001
उपपन्नमिदं मातस्त्वया यद्बुद्धिपूर्वकम् ।	KK-01-10-177-001a
आर्तस्य ब्राह्मणस्यैतदनुक्रोशादिदं कृतम् ॥	KK-01-10-177-001c
ध्रुवमेष्यति भीमोऽयं निहत्य पुरुषादकम् ।	KK-01-10-177-002a
सर्वथा ब्राह्मणस्यार्थे यदनुक्रोशवत्यसि ॥	KK-01-10-177-002c
यथा त्विदं न विन्देयुर्नरा नगरवासिनः ।	KK-01-10-177-003a
तथाऽयं ब्राह्मणो वाच्यः परिग्राह्यश्च यत्नतः ॥	KK-01-10-177-003c
वैशम्पायन उवाच ।	KK-01-10-177-004
`युधिष्ठिरेण सम्मन्त्र्य ब्राह्मणार्थमरिन्दम ।	KK-01-10-177-004a
कुन्ती प्रविश्य तान्सर्वान्मन्त्रयामास भारत ॥	KK-01-10-177-004c
अथ रात्र्यां व्यतीतायां भीमसेनो महाबलः ।	KK-01-10-177-005a
ब्राह्मणं समुपागम्य वचश्चेदमुवाच ह ॥	KK-01-10-177-005c
आपदस्त्वां विमोक्ष्येऽहं सपुत्रं ब्राह्मण प्रियम् ।	KK-01-10-177-006a
मा भैषी राक्षसात्तस्मान्मां ददातु बलिं भवान् ॥	KK-01-10-177-006c
इह मामशितं कर्तुं प्रयतस्व सकृद्गृहे ।	KK-01-10-177-007a
अथात्मानं प्रादास्यामि तस्मै घोराय रक्षसे ॥	KK-01-10-177-007c
त्वरध्वं किं विलम्बध्वे मा चिरं कुरुतानघाः ।	KK-01-10-177-008a
व्यवस्येयं मनः प्राणैर्युष्मान्रक्षितुमद्य वै ॥	KK-01-10-177-008c
वैशम्पायन उवाच 	KK-01-10-177-009
एवमुक्तः स भीमेन ब्राह्मणो भरतर्षभ ।	KK-01-10-177-009a
सुहृदां तत्समाख्याय ददावन्नं सुसंस्कृतम् ॥	KK-01-10-177-009c
पिशितोदनमाजह्रुरथास्मै पुरवासिनः ।	KK-01-10-177-010a
सघृतं सोपदंशं च सूपैर्नानाविधैः सह ॥	KK-01-10-177-010c
तदाऽशित्वा भीमसेनो मांसानि विविधानि च ।	KK-01-10-177-011a
मोदकानि च मुख्यानि चित्रोदनचयान्बहून् ॥	KK-01-10-177-011c
ततोऽपिबद्दधिघटान्सुबहून्द्रोणसम्मितान् ।	KK-01-10-177-012a
तस्य भुक्तवतः पौरा यथावत्समुपार्जितान् ॥	KK-01-10-177-012c
उपजह्रुर्भृतं भागं समृद्धमनसस्तदा ।	KK-01-10-177-013a
ततो रात्र्यां व्यतीतायां सव्यञ्जनदधिप्लुतम् ॥	KK-01-10-177-013c
समारुह्यान्नसम्पूर्णं शकटं स वृकोदरः ।	KK-01-10-177-014a
प्रययौ तूर्यनिर्घोषैः पौरैश्च परिवारितः ॥	KK-01-10-177-014c
आत्मानमेषोऽन्नभूतो राक्षसाय प्रदास्यति ।	KK-01-10-177-015a
तरुणोऽप्रतिरूपश्च दृढ औदरिको युवा ॥	KK-01-10-177-015c
वाग्भिरेवंप्रकाराभिः स्तूयमानो वृकोदरः ।	KK-01-10-177-016a
चुचोद स बलीवर्दौ युक्तौ सर्वाङ्गकालकौ ॥	KK-01-10-177-016c
वादित्राणां प्रवादेन ततस्तं पुरुषादकम् ।	KK-01-10-177-017a
अभ्यगच्छत्सुसंहृष्टः सर्वत्र मनुजैर्वृतः ॥	KK-01-10-177-017c
सम्प्राप्य स च तं देशमेकाकी समुपाययौ ।	KK-01-10-177-018a
पुरुषादभयाद्भीतस्तत्रैवासीज्जनव्रजः ॥	KK-01-10-177-018c
स गत्वा दूरमध्वानं दक्षिणामभितो दिशम् ।	KK-01-10-177-019a
यतोपदिष्टमुद्देशे ददर्श विपुलं द्रुमम् ॥	KK-01-10-177-019c
केशमज्जास्थिमेदोभिर्बाहूरुचरणैरपि ।	KK-01-10-177-020a
आर्द्रैः शुष्कैश्च सङ्कीर्णमभितोऽथ वनस्पतिम् ॥	KK-01-10-177-020c
गृध्रकङ्कबलच्छन्नं गोमायुगणसेवितम् ।	KK-01-10-177-021a
उग्रगन्धमचक्षुष्यं श्मशानमिव दारुणम् ॥	KK-01-10-177-021c
तं प्रविश्य महावृक्षं चिन्तयामास वीर्यवान् ।	KK-01-10-177-022a
यावन्न पश्यते रक्षो बकाभिख्यं बलोत्तरम् ॥	KK-01-10-177-022c
आचितं विविधैर्भोज्यैरन्नैरुच्चावचैरिदम् ।	KK-01-10-177-023a
शकटं सूपसम्पूर्णं यावद्द्रक्ष्यति राक्षसः ॥	KK-01-10-177-023c
तावदेवेह भोक्ष्येऽहं दुर्लभं हि पुनर्भवेत् ।	KK-01-10-177-024a
विप्रकीर्येत सर्वं हि प्रयुद्धे मयि रक्षसा ॥	KK-01-10-177-024c
अभोज्यं हि शवस्पर्शे निगृहीते बके भवेत् ।	KK-01-10-177-025a
स त्वेवं भीमकर्मा तु भीमसेनोऽभिलक्ष्य च ॥	KK-01-10-177-025c
उपविश्य विविक्तेऽन्नं भुङ्क्ते स्म परमं परः ।	KK-01-10-177-026a
तं ततः सर्वतोऽपश्यन्द्रुमानारुह्य नागराः ॥	KK-01-10-177-026c
नारक्षो बलिमश्नीयादेवं बहु च मानवाः ।	KK-01-10-177-027a
भुङ्क्ते ब्राह्मणरूपेण बकोऽयमिति चाब्रुवन् ॥	KK-01-10-177-027c
स तं हसति तेजस्वी तदन्नमुपभुज्य च ।	KK-01-10-177-028a
'आसाद्य तु वनं तस्य रक्षसः पाण्डवो बली ।	KK-01-10-177-028c
आजुहाव ततो नाम्ना तदन्नमुपपादयन् ॥	KK-01-10-177-028e
ततः स राक्षसः क्रुद्धो भीमस्य वचनात्तदा ।	KK-01-10-177-029a
आजगाम सुसङ्क्रुद्धो यत्र भीमो व्यवस्थितः ॥	KK-01-10-177-029c
महाकायो महावेगो दारयन्निव मेदिनीम् ।	KK-01-10-177-030a
लोहिताक्षः करालश्च लोहितश्मश्रुमूर्धजः ॥	KK-01-10-177-030c
आकर्णाद्भिन्नवक्त्रश्च शङ्कुकर्णो विभीषणः ।	KK-01-10-177-031a
त्रिशिखां भ्रुकुटिं कृत्वा सन्दश्य दशनच्छदम् ॥	KK-01-10-177-031c
भुञ्जानमन्नं तं दृष्ट्वा भीमसेनं स राक्षसः ।	KK-01-10-177-032a
विवृत्य नयने क्रुद्ध इदं वचनमब्रवीत् ॥	KK-01-10-177-032c
कोऽयमन्नमिदं भुङ्क्ते मदर्थमुपकल्पितम् ।	KK-01-10-177-033a
पश्यतो मम दुर्बुद्धिर्यियासुर्यमसादनम् ॥	KK-01-10-177-033c
भीमसेनस्ततः श्रुत्वा प्रहसन्निव भारत ।	KK-01-10-177-034a
राक्षसं तमनादृत्य भुङ्क्त एव पराङ्मुखः ॥	KK-01-10-177-034c
रवं स भैरवं कृत्वा समुद्यम्य करावुभौ ।	KK-01-10-177-035a
अभ्यद्रवद्भीमसेनं जिघांसुः पुरुषादकः ॥	KK-01-10-177-035c
तथापि परिभूयैनं प्रेक्षमाणो वृकोदरः ।	KK-01-10-177-036a
राक्षसं भुङ्क्त एवान्नं पाण्डवः परवीरहा ॥	KK-01-10-177-036c
अमर्षेण तु सम्पूर्णः कुन्तीपुत्रं वृकोदरम् ।	KK-01-10-177-037a
जघान पृष्ठे पाणिभ्यामुभाभ्यां पृष्ठतः स्थितः ॥	KK-01-10-177-037c
तथा बलवता भीमः पाणिभ्यां भृशमाहतः ।	KK-01-10-177-038a
नैवावलोकयामास राक्षसं भुङ्क्त एव सः ॥	KK-01-10-177-038c
ततः स भूयः सङ्क्रुद्धो वृक्षमादाय राक्षसः ।	KK-01-10-177-039a
ताडयिष्यंस्तदा भीमं पुनरभ्यद्रवद्बली ॥	KK-01-10-177-039c
क्षिप्तं क्रुद्धेन तं वृक्षं प्रतिजग्राह वीर्यवान् ।	KK-01-10-177-040a
सव्येन पाणिना भीमो दक्षिणेनाप्यभुङ्क्त ह ॥	KK-01-10-177-040c
`शकटान्नं ततो भुक्त्वा रक्षसः पाणिना सह ।	KK-01-10-177-041a
गृह्णन्नेव तदा वृक्षं निःशेषं पर्वतोपमम् ॥	KK-01-10-177-041c
भीमसेनो हसन्नेव भुक्त्वा त्यक्त्वा च राक्षसम् ।	KK-01-10-177-042a
पीत्वा दधिघटान्पूर्णान्घृतकुम्भाञ्शतं शतम् ॥	KK-01-10-177-042c
वार्युपस्पृश्य संहृष्टस्तस्थौ गिरिरिवापरः ।	KK-01-10-177-043a
भ्रामयन्तं महावृक्षमायान्तं भीमदर्शनम् ॥	KK-01-10-177-043c
दृष्ट्वोत्थायाहवे वीरः सिंहनादं व्यनादयत् ।	KK-01-10-177-044a
भुजवेगं तथाऽऽस्फोटं क्ष्वेलितं च महास्वनम् ॥	KK-01-10-177-044c
कृत्वाऽऽह्वयत सङ्क्रुद्धो भीमसेनोऽथ राक्षसम् ।	KK-01-10-177-045a
उवाचाशनिशब्देन ध्वनिना भीषयन्निव ॥	KK-01-10-177-045c
भीम उवाच 	KK-01-10-177-046
बहुकालं सुपुष्टं ते शरीरं राक्षसाधम ।	KK-01-10-177-046a
द्विपच्चतुष्पन्मांसैश्च बहुभिश्चौदनैरपि ॥	KK-01-10-177-046c
मद्बाहुबलमाश्रित्य न त्वं भूयस्त्वशिष्यसि ।	KK-01-10-177-047a
अद्य मद्बाहुनिष्पिष्टो गमिष्यसि यमालयम् ॥	KK-01-10-177-047c
अद्यप्रभृति स्वप्स्यन्ति वेत्रकीयनिवासिनः ।	KK-01-10-177-048a
निरुद्विग्नाः पुरस्यास्य कण्टके सूद्धृते मया ॥	KK-01-10-177-048c
अद्य युद्धे शरीरं ते कङ्कगोमायुवायसाः ।	KK-01-10-177-049a
मया हतस्य खादन्तु विकर्षन्तु च भूतले ॥	KK-01-10-177-049c
वैशम्पायन उवाच 	KK-01-10-177-050
एवमुक्त्वा सुसङ्क्रुद्धः पार्थो बकजिघांसया ।	KK-01-10-177-050a
उपाधावद्बकश्चापि पार्थं पार्थिवसत्तम ॥	KK-01-10-177-050c
महाकायो महावेगो दारयन्निव मेदिनीम् ।	KK-01-10-177-051a
पिशङ्गरूपः पिङ्गाक्षो भीमसेनमभिद्रवत् ॥	KK-01-10-177-051c
त्रिशिखां भ्रुकुटीं कृत्वा सन्दश्य दशनच्छदम् ।	KK-01-10-177-052a
भृशं स भूयः सङ्क्रुद्धो वृक्षमादाय राक्षसः ॥	KK-01-10-177-052c
ताडयिष्यंस्तदा भीमं तरसाऽभ्यद्रवद्बली ।	KK-01-10-177-053a
क्रुद्धेनाभिहतं वृक्षं प्रतिजग्राह लीलया ॥	KK-01-10-177-053c
सव्येन पाणिना भीमः प्रहसन्निव भारत ।	KK-01-10-177-054a
ततः स पुनरुद्यम्य वृक्षान्बहुविधान्बली ॥	KK-01-10-177-054c
प्राहिणोद्भीमसेनाय बकोऽपि बलवान्रणे ।	KK-01-10-177-055a
सर्वानपोहयद्वृक्षान्स्वस्य हस्तस्य शाखया ॥	KK-01-10-177-055c
तद्वृक्षयुद्धमभवद्वृक्षषण्डविनाशनम् ॥	KK-01-10-177-056a
महत्सुघोरं राजेन्द्र बकपाण्डवयोस्तदा ॥	KK-01-10-177-056c
नाम विश्राव्य स बकः समभिद्रुत्य पाण्डवम् ।	KK-01-10-177-057a
समयुध्यत तीव्रेण वेगेन पुरुषादकः ॥	KK-01-10-177-057c
तयोर्वेगेन महता पृथिवी समकम्पत ।	KK-01-10-177-058a
पादपांश्च महामात्रांश्चूर्णयामासतुः क्षणात् ॥	KK-01-10-177-058c
द्रुतमागत्य पाणिभ्यां गृहीत्वा चैनमाक्षिपत् ।	KK-01-10-177-059a
आक्षिप्तो भीमसेनश्च पुनरेवोत्थितो हसन् ॥	KK-01-10-177-059c
आलिङ्ग्यापि बकं भीमो न्यहनद्वसुधातले ।	KK-01-10-177-060a
भीमो विसर्जयित्वैनं समाश्वसिहि राक्षस ॥	KK-01-10-177-060c
इत्युक्त्वा पुनरास्फोट्य उत्तिष्ठेति च सोऽब्रवीत् ।	KK-01-10-177-061a
समुत्पत्य ततः क्रुद्धो रूपं कृत्वा महत्तरम् ॥	KK-01-10-177-061c
विरूपः सहसा तस्थौ तर्जयित्वा वृकोदरम् ।	KK-01-10-177-062a
अहसद्भीमसेनोऽपि राक्षसं भीमदर्शनम् ॥	KK-01-10-177-062c
असौ गृहीत्वा पाणिभ्यां पृष्ठतश्च व्यवस्थितः ।	KK-01-10-177-063a
जानुभ्यां पीडयित्वाथ पातयामास भूतले ॥	KK-01-10-177-063c
पुनः क्रुद्धो विसृज्यैनं राक्षसं क्रोधजीवितम् ।	KK-01-10-177-064a
स्वां कटीमीषदुन्नम्य बाहू तस्य परामृशत् ॥	KK-01-10-177-064c
तस्य बाहू समादाय त्वरमाणो वृकोदरः ।	KK-01-10-177-065a
उत्क्षिप्य चावधूयैनं पातयन्बलवान्भुवि ॥	KK-01-10-177-065c
तं तु वामेन पादेन क्रुद्धो भीमपराक्रमः ।	KK-01-10-177-066a
उरस्येनं समाजघ्ने भीमस्तु पतितं भुवि ॥	KK-01-10-177-066c
व्यात्ताननेन घोरेण लम्बजिह्वेन रक्षसा ।	KK-01-10-177-067a
तेनाभिद्रुत्य भीमेन भीमो मूर्ध्नि समाहतः ॥	KK-01-10-177-067c
एवं निहन्यमानः स राक्षसेन बलीयसा ।	KK-01-10-177-068a
रोषेण महताऽऽविष्टो भीमो भीमपराक्रमः ॥	KK-01-10-177-068c
गृहीत्वा मध्यमुत्क्षिप्य बली जग्राह राक्षसम् ।	KK-01-10-177-069a
तावन्योन्यं पीडयन्तौ पुरुषादवृकोदरौ ॥	KK-01-10-177-069c
मत्ताविव महानागावन्योन्यं विचकर्षतुः ॥	KK-01-10-177-070ac
बाहुविक्षेपशब्दैश्च भीमराक्षसयोस्तदा ।	KK-01-10-177-071
वेत्रकीयपुरी सर्वा वित्रस्ता समपद्यत ॥'	KK-01-10-177-071c
तयोर्वेगेन महता तत्र भूमिरकम्पत ।	KK-01-10-177-072a
पादपान्वीरुधश्चैव चूर्णयामासतू रयात् ॥	KK-01-10-177-072c
समागतौ च तौ वीरावन्योन्यवधकाङ्क्षिणौ ।	KK-01-10-177-073a
गिरिभिर्गिरिशृङ्गैश्च पाषाणैः पर्वतच्युतैः ॥	KK-01-10-177-073c
अन्योन्यं ताडयन्तौ तौ चूर्णयामासतुस्तदा ।	KK-01-10-177-074a
आयामविस्तराभ्यां च परितो योजनद्वयम् ॥	KK-01-10-177-074c
निर्महीरुहपाषाणतृणकुञ्जलतावलिम् ।	KK-01-10-177-075a
चक्रतुर्युद्धदुर्मत्तौ कूर्मपृष्ठोपमां महीम् ॥	KK-01-10-177-075c
मुहूर्तमेवं संयुध्य समं रक्षःकुरूद्वहौ ।	KK-01-10-177-076a
ततो रक्षोविनाशाय मतिं कृत्वा कुरूत्तमः ॥	KK-01-10-177-076c
दन्तान्कटकटीकृत्य दष्ट्वा च दशनच्छदम् ।	KK-01-10-177-077a
नेत्रे संवृत्य विकटं तिर्यक्प्रैक्षत राक्षसम् ॥	KK-01-10-177-077c
अथ तं लोलयित्वा तु भीमसेनो महाबलः ।	KK-01-10-177-078a
अगृह्णात्परिरभ्यैनं बाहुभ्यां परिरभ्य च ॥	KK-01-10-177-078c
जानुभ्यां पार्श्वयोः कुक्षौ पृष्ठे वक्षसि जघ्निवान् ।	KK-01-10-177-079a
भग्नोरुबाहुहृच्चैव विस्रंसद्देहबन्धनः ॥	KK-01-10-177-079c
प्रस्वेददीर्घनिश्वासो निर्यञ्जीवाक्षितारकः ।	KK-01-10-177-080a
अजाण्डास्फोटनं कुर्वन्नाक्रोशंश्च श्वसञ्छनैः ॥	KK-01-10-177-080c
भूमौ निपत्य विलुठन्दण्डाहत इवोरगः ।	KK-01-10-177-081a
विस्फुरन्तं महाकायं परितो विचकर्ष ह ॥	KK-01-10-177-081c
विकृष्यमाणो वेगेन पाण्डवेन बलीयसा ।	KK-01-10-177-082a
समयुज्यत तीव्रेण श्रमेण पुरुषादकः ॥'	KK-01-10-177-082c
हीयमानबलं रक्षः समीक्ष्य पुरुषर्षभः ।	KK-01-10-177-083a
निष्पिष्य भूमौ जानुभ्यां समाजघ्ने वृकोदरः ॥	KK-01-10-177-083c
ततो ।ञस्य जानुना पृष्ठमवपीड्य बलादिव ।	KK-01-10-177-084a
बाहुना परिजग्राह दक्षिणेन शिरोधराम् ॥	KK-01-10-177-084c
सव्येन च कटीदेशे गृह्य वाससि पाण्डवः ।	KK-01-10-177-085a
जानुन्यारोप्य तत्पृष्ठं महाशब्दं बभञ्ज ह ॥	KK-01-10-177-085c
ततोऽस्य रुधिरं वक्त्रात्प्रादुरासीद्विशांपते ।	KK-01-10-177-086a
भज्यमानस्य भीमेन तस्य घोरस्य रक्षसः ॥ ॥	KK-01-10-177-086c
	
	
	
	
	
अध्यायः 178	
	
	
वैशम्पायन उवाच ।	KK-01-10-178-001
ततः स भग्नपार्श्वाङ्गो नदित्वा भैरवं रवम् ।	KK-01-10-178-001a
शैलराजप्रतीकाशो गतासुरभवद्बकः ॥	KK-01-10-178-001c
तेन शब्देन वित्रस्तो जनस्तस्याथ रक्षसः ।	KK-01-10-178-002a
निष्पपात गृहाद्राजन्सहैव परिचारिभिः ॥	KK-01-10-178-002c
`बकानुजस्तदा राजन्भीमं शरणमेयिवान् ।	KK-01-10-178-003a
ततस्तु निहतं दृष्ट्वा राक्षसेन्द्रं महाबलम् ।	KK-01-10-178-003c
राक्षसाः परमत्रस्ता भीमं शऱणमाययुः ॥'	KK-01-10-178-003e
तान्भीतान्विगतज्ञानान्भीमः प्रहरतां वरः ।	KK-01-10-178-004a
सान्त्वयामास बलवान्समये च न्यवेशयत् ॥	KK-01-10-178-004c
न हिंस्या मानुषा भूयो युष्माभिरिति कर्हिचित् ।	KK-01-10-178-005a
हिंसतां हि वधः शीघ्रमेवमेव भवेदिति ॥	KK-01-10-178-005c
तस्य तद्वचनं श्रुत्वा तानि रक्षांसि भारत ।	KK-01-10-178-006a
एवमस्त्विति तं प्राहुर्जगृहुः समयं च तम् ॥	KK-01-10-178-006c
`सगणस्तु बकभ्राता प्राणमत्पाण्डवं तदा ।	KK-01-10-178-007a
'ततः प्रभृति रक्षांसि तत्र सौम्यानि भारत ।	KK-01-10-178-007c
नगरे प्रत्यदृश्यन्त नरैर्नगरवासिभिः ॥	KK-01-10-178-007e
ततो भीमस्तमादाय गतासुं पुरुषादकम् ।	KK-01-10-178-008a
`निष्कर्णनेत्रं निर्जिह्वं निःसञ्ज्ञं कण्ठपीडनात् ।	KK-01-10-178-008c
कुर्वन्बहुविधां चेष्टां पुरद्वारमकर्षत ॥	KK-01-10-178-008e
द्वारदेशे विनिक्षिप्य पुरमागात्स मारुतिः ।	KK-01-10-178-009a
स एव राक्षसो नूनं पुनरायाति नः पुरीम् ॥	KK-01-10-178-009c
सबालवृद्धाः पुरुषा इति भीताः प्रदुद्रुवुः ।	KK-01-10-178-010a
ततो भीमो बकं हत्वा गत्वा ब्राह्मणवेश्म तत् ॥	KK-01-10-178-010c
बलीवर्दौ च शकटं ब्राह्मणाय न्यवेदयत् ।	KK-01-10-178-011a
तूष्णीमन्तर्गृहं गच्छेत्यभिधाय द्विजोत्तमम् ॥	KK-01-10-178-011c
मातृभ्रातृसमक्षं च गत्वा शयनमेव च ।	KK-01-10-178-012a
आचचक्षेऽथ तत्सर्वं रात्रौ युद्धमभूद्यथा ॥'	KK-01-10-178-012c
ततो नरा विनिष्क्रान्ता नगरात्कल्यमेव तु ।	KK-01-10-178-013a
ददृशुर्निहतं भूमौ राक्षसं रुधिरोक्षितम् ॥	KK-01-10-178-013c
तमद्रिकूटसदृशं विनिकीर्णं भयानकम् ।	KK-01-10-178-014a
दृष्ट्वा संहृष्टरोमाणो बभूवुस्तत्र नागराः ॥	KK-01-10-178-014c
एकचक्रां ततो गत्वा प्रवृत्तिं प्रददुः पुरे ।	KK-01-10-178-015a
ततः सहस्रशो राजन्नरा नगरवासिनः ॥	KK-01-10-178-015c
तत्राजग्मुर्बकं द्रष्टुं सस्त्रीवृद्धकुमारकाः ।	KK-01-10-178-016a
ततस्ते विस्मिताः सर्वे कर्म दृष्ट्वाऽतिमानुषम् ।	KK-01-10-178-016c
दैवतान्यर्चयाञ्चक्रुः प्रार्थितानि पुरा भयात् ॥	KK-01-10-178-016e
ततः प्रगणयामासुः कस्य वारोऽद्य भोजने ।	KK-01-10-178-017a
ज्ञात्वा चागम्य तं विप्रं पप्रच्छुः सर्व एव ते ॥	KK-01-10-178-017c
एवं पृष्टः स बहुशो रक्षमाणश्च पाण्डवान् ।	KK-01-10-178-018a
उवाच नागरान्सर्वानिदं विप्रर्षभस्तदा ॥	KK-01-10-178-018c
ब्राह्मण उवाच 	KK-01-10-178-019
आज्ञापितं मामशने रुदन्तं सह बन्धुभिः ।	KK-01-10-178-019a
ददर्श ब्राह्मणः कश्चिन्मन्त्रसिद्धो महामनाः ॥	KK-01-10-178-019c
परिपृच्छ्य स मां पूर्वं परिक्लेशं पुरस्य च ।	KK-01-10-178-020a
अब्रवीद्ब्राह्मणश्रेष्ठो विश्वास्य प्रहसन्निव ॥	KK-01-10-178-020c
प्रापयिष्याम्यहं तस्मा अन्नमेतद्दुरात्मने ।	KK-01-10-178-021a
मन्निमित्तं भयं चापि न कार्यमिति चाब्रवीत् ॥	KK-01-10-178-021c
स तदन्नमुपादाय गतो बकवनं प्रति ।	KK-01-10-178-022a
तेन नूनं भवेदेतत्कर्म लोकहितं कृतम् ॥	KK-01-10-178-022c
ततस्ते ब्राह्मणाः सर्वे क्षत्रियाश्च सुविस्मिताः ।	KK-01-10-178-023a
वैश्याः शूद्राश्च मुदिताश्चक्रुर्ब्रह्ममहं तदा ॥	KK-01-10-178-023c
ततो जानपदाः सर्वे आजग्मुर्नगरं प्रति ।	KK-01-10-178-024a
तमद्भुततमं द्रष्टुं पार्थास्तत्रैव चावसन् ॥	KK-01-10-178-024c
वेत्रकीयगृहे सर्वे परिवार्य वृकोदरम् ।	KK-01-10-178-025a
विस्मयादभ्यगच्छन्त भीमं भीमपराक्रमम् ॥	KK-01-10-178-025c
न वै न सम्भवेत्सर्वं ब्राह्मणेषु महात्मसु ।	KK-01-10-178-026a
इति सत्कृत्य तं पौराः परिवव्रुः समन्ततः ॥	KK-01-10-178-026c
अयं त्राता हि खेदानां पितेव परमार्थतः ।	KK-01-10-178-027a
अस्य शुश्रूषवः पादौ परिचर्य उपास्महे ॥	KK-01-10-178-027c
पशुमद्दधिमनच्चास्य वारं भक्तमुपाहरन् ।	KK-01-10-178-028a
तस्मिन्हते ते पुरुषा भीताः समनुबोधनाः ॥	KK-01-10-178-028c
ततः सम्प्राद्रवन्पार्थाः सह मात्रा परन्तपाः ।	KK-01-10-178-029a
आगच्छन्नेकचक्रां ते गाण्डवाः संशितव्रताः ॥	KK-01-10-178-029c
वैदिकाध्ययने युक्ता जटिला ब्रह्मचारिणः ।	KK-01-10-178-030a
अवसंस्ते च तत्रापि ब्राह्मणस्य निवेशने ।	KK-01-10-178-030c
मात्रर सहैकचक्रायां दीर्घकालं सहोषिताः ॥ 	KK-01-10-178-030e
	
	
	
	
	
	
अध्यायः 179	
	
	
	
	
जनमेजय उवाच 	KK-01-11-179-001
ते तथा पुरुषव्याघ्रा निहत्य बकराक्षसम् ।	KK-01-11-179-001a
अत ऊर्ध्वं ततो ब्रह्मन्किमकुर्वत पाण्डवाः ॥	KK-01-11-179-001c
वैशम्पायन उवाच 	KK-01-11-179-002
तत्रैव न्यवसन्राजन्निहत्य बकराक्षसम् ।	KK-01-11-179-002a
अधीयानाः परं ब्रह्म ब्राह्मणस्य निवेशने ॥	KK-01-11-179-002c
ततः कतिपयाहस्य ब्राह्मणः संशितव्रतः ।	KK-01-11-179-003a
प्रतिश्रयार्थी तद्वेश्म ब्राह्मणस्याजगाम ह ॥	KK-01-11-179-003c
स म्यक् पूजयित्वा तं विप्रं विप्रर्षभस्तदा ।	KK-01-11-179-004a
ददौ प्रतिश्रयं तस्मै सदा सर्वातिथिव्रतः ॥	KK-01-11-179-004c
ततस्ते पाण्डवाः सर्वे सह कुन्त्या नरर्षभाः ।	KK-01-11-179-005a
उपासाञ्चक्रिरे विप्रं कथयन्तं कथाः शुभाः ॥	KK-01-11-179-005c
कथयामास देशांश्च तीर्थानि सरितस्तथा ।	KK-01-11-179-006a
राज्ञश्च विविधाश्चर्यान्देशांश्चैव पुराणि च ॥	KK-01-11-179-006c
स तत्राकथयद्विप्रः कथान्ते जनमेजय ।	KK-01-11-179-007a
पञ्चालेष्वद्भुताकारं याज्ञसेन्याः स्वयंवरम् ॥	KK-01-11-179-007c
धृष्टद्युम्नस्य चोत्पत्तिमुत्पत्तिं च शिखण्डिनः ।	KK-01-11-179-008a
अयोनिजत्वं कृष्णाया द्रुपदस्य महामखे ॥	KK-01-11-179-008c
तदद्भुततमं श्रुत्वा लोके तस्य महात्मनः ।	KK-01-11-179-009a
विस्तरेणैव पप्रच्छुः कथां ते पुरुषर्षभाः ॥	KK-01-11-179-009c
पाण्डवा ऊचुः 	KK-01-11-179-010
कथं द्रुपदपुत्रस्य धृष्टद्युम्नस्य पावकात् ।	KK-01-11-179-010a
वेदीमध्याच्च कृष्णायाः सम्भवः कथमद्भुतः ॥	KK-01-11-179-010c
कथं द्रोणान्महेष्वासात्सर्वाण्यस्त्राण्यशिक्षत ।	KK-01-11-179-011a
`धृष्टद्युम्नो महेष्वासः कथं द्रोणस्य मृत्युदः ।'	KK-01-11-179-011c
कथं विप्र सखायौ तौ भिन्नौ कस्य कृतेन वा ॥	KK-01-11-179-011e
वैशम्पायन उवाच 	KK-01-11-179-012
एवं तैश्चोदितो राजन्स विप्रः पुरुषर्षभैः ।	KK-01-11-179-012a
कथयामास तत्सर्वं द्रौपदीसम्भवं तदा ॥ 	KK-01-11-179-012c
	
	
	
	
	
	
अध्यायः 180	
	
	
ब्राह्मण उवाच 	KK-01-11-180-001
गङ्गाद्वारं प्रति महान्बभूवर्षिर्महातपाः ।	KK-01-11-180-001a
भरद्वाजो महाप्राज्ञः सततं संशितव्रतः ॥	KK-01-11-180-001c
सोऽभिषेक्तुं गतो गङ्गां पूर्वमेवागतां सतीम् ।	KK-01-11-180-002a
ददर्शाप्सरसं तत्र घृताचीमाप्लुतामृषिः ॥	KK-01-11-180-002c
तस्या वायुर्नदीतीरे वसनं व्यहरत्तदा ।	KK-01-11-180-003a
अपकृष्टाम्बरां दृष्ट्वा तामृषिश्चकमे तदा ॥	KK-01-11-180-003c
तस्यां संसक्तमनसः कौमारब्रह्मचारिणः ।	KK-01-11-180-004a
चिरस्य रेतश्चस्कन्द तदृषिर्द्रोण आदधे ॥	KK-01-11-180-004c
ततः समभवद्द्रोणः कुमारस्तस्य धीमतः ।	KK-01-11-180-005a
अध्यगीष्ट स वेदांश्च वेदाङ्गानि च सर्वशः ॥	KK-01-11-180-005c
भरद्वाजस्य तु सखा पृषतो नाम पार्थिवः ।	KK-01-11-180-006a
तस्यापि द्रुपदो नाम तदा समभवत्सुतः ॥	KK-01-11-180-006c
स नित्यमाश्रमं गत्वा द्रोणेन सह पार्षतः 	KK-01-11-180-007a
चिक्रीडाध्ययनं चैव चकार क्षत्रियर्षभः ॥	KK-01-11-180-007c
ततस्तु पृषतेऽतीते स राजा द्रुपदोऽभवत् ।	KK-01-11-180-008a
द्रोणोऽपि रामं शुश्राव दित्सन्तं वसु सर्वशः ॥	KK-01-11-180-008c
वनं तु प्रस्थितं रामं भरद्वाजसुतोऽब्रवीत् ।	KK-01-11-180-009a
आगतं वित्तकामं मां विद्धि द्रोणं द्विजोत्तम ॥	KK-01-11-180-009c
राम उवाच 	KK-01-11-180-010
शरीरमात्रमेवाद्य मया समवशेषितम् ।	KK-01-11-180-010a
अस्त्राणि वा शरीरं वा ब्रह्मन्नेकतमं वृणु ॥	KK-01-11-180-010c
द्रोण उवाच 	KK-01-11-180-011
अस्त्राणि चैव सर्वाणि तेषां संहारमेव च ।	KK-01-11-180-011a
प्रयोगं चैव सर्वेषां दातुमर्हति मे भवान् ॥	KK-01-11-180-011c
ब्राह्मण उवाच 	KK-01-11-180-012
तथेत्युक्त्वा ततस्तस्मै प्रददौ भृगुनन्दनः ।	KK-01-11-180-012a
प्रतिगृह्य तदा द्रोणः कृतकृत्योऽभवत्तदा ॥	KK-01-11-180-012c
सम्प्रहृष्टमना द्रोणो रामात्परमसम्मतम् ।	KK-01-11-180-013a
ब्रह्मास्त्रं समनुज्ञाप्य नरेष्वभ्यधिकोऽभवत् ॥	KK-01-11-180-013c
ततो द्रुपदमासाद्य भारद्वाजः प्रतापवान् ।	KK-01-11-180-014a
अब्रवीत्पुरुषव्याघ्रः सखायं विद्धि मामिति ॥	KK-01-11-180-014c
द्रुपद उवाच 	KK-01-11-180-015
नाश्रोत्रियः श्रोत्रियस्य नारथी रथिनः सखा ।	KK-01-11-180-015a
नाराजा पार्थिवस्यापि सखिपूर्वं किमिष्यते ॥	KK-01-11-180-015c
ब्राह्मण उवाच 	KK-01-11-180-016
स विनिश्चित्य मनसा पाञ्चाल्यं प्रति बुद्धिमान् ।	KK-01-11-180-016a
जगाम कुरुमुख्यानां नगरं नागसाह्वयम् ॥	KK-01-11-180-016c
तस्मै पौत्रान्समादाय वसूनि विविधानि च ।	KK-01-11-180-017a
प्राप्ताय प्रददौ भीष्मः शिष्यान्द्रोणाय धीमते ॥	KK-01-11-180-017c
द्रोणः शिष्यांस्ततः पार्थानिदं वचनमब्रवीत् ।	KK-01-11-180-018a
समानीय तु ताञ्शिष्यान्द्रुपदस्यासुखाय वै ॥	KK-01-11-180-018c
आचार्यवेतनं किञ्चिद्धृदि यद्वर्तते मम ।	KK-01-11-180-019a
कृतास्त्रैस्तत्प्रदेयं स्यात्तदृतं वदतानघाः ।	KK-01-11-180-019c
सोऽर्जुनप्रमुखैरुक्तस्तथाऽस्त्विति गुरुस्तदा ॥	KK-01-11-180-019e
यदा च पाण्डवाः सर्वे कृतास्त्राः कृतनिश्चयाः ।	KK-01-11-180-020a
ततो द्रोणोऽब्रवीद्भूयो वेतनार्थमिदं वचः ॥	KK-01-11-180-020c
पार्षतो द्रुपदो नाम छत्रवत्यां नरेश्वरः ।	KK-01-11-180-021a
तस्मादाकृष्य तद्राज्यं मम शीघ्रं प्रदीयताम् ॥	KK-01-11-180-021c
`धार्तराष्ट्राश्च ते भीताः पाञ्चालान्पाण्डवादयः ।	KK-01-11-180-022a
धार्तराष्ट्रैश्च सहिताः पुनर्द्रोणेन चोदिताः ॥	KK-01-11-180-022c
यज्ञसेनेन सङ्गम्य कर्णदुर्योधनादयः ।	KK-01-11-180-023a
निर्जिताः सन्न्यवर्तन्त तथा ते क्षत्रियर्षभाः ॥'	KK-01-11-180-023c
ततः पाण्डुसुताः पञ्च निर्जित्य द्रुपदं युधि ।	KK-01-11-180-024a
द्रोणाय दर्शयामासुर्बद्ध्वा ससचिवं तदा ॥	KK-01-11-180-024c
`महेन्द्र इव दुर्धर्षो महेन्द्र इव दानवम् ।	KK-01-11-180-025a
महेन्द्रपुत्रः पाञ्चालं जितवानर्जुनस्तदा ॥	KK-01-11-180-025c
तद्दृष्ट्वा तु महावीर्यं फल्गुनस्य महौजसः ।	KK-01-11-180-026a
व्यस्मयन्त जनाः सर्वे यज्ञसेनस्य बान्धवाः ।	KK-01-11-180-026c
द्रोण उवाच 	KK-01-11-180-027
प्रार्थयामि त्वया सख्यं पुनरेव नराधिप ।	KK-01-11-180-027a
अराजा किल नो राज्ञः सखा भवितुमर्हति ॥	KK-01-11-180-027c
अतः प्रयतितं राज्ये यज्ञसेन त्वया सह ।	KK-01-11-180-028a
राजाऽसि दक्षिणे कूले भागीरथ्याहमुत्तरे ॥	KK-01-11-180-028c
ब्राह्मण उवाच 	KK-01-11-180-029
एवमुक्तो हि पाञ्चाल्यो भारद्वाजेन धीमता ।	KK-01-11-180-029a
उवाचास्त्रविदां श्रेष्ठं द्रोणं ब्राह्मणसत्तमम् ॥	KK-01-11-180-029c
एवं भवतु भद्रं ते भारद्वाज महामते ।	KK-01-11-180-030a
सख्यं तदेव भवतु शश्वद्यदभिमन्यसे ॥	KK-01-11-180-030c
एवमन्योन्यमुक्त्वा तौ कृत्वा सख्यमनुत्तमम् ।	KK-01-11-180-031a
जग्मतुर्द्रोणपाञ्चाल्यौ यथागतमरिन्दमौ ॥	KK-01-11-180-031c
असत्कारः स तु महान्मुहूर्तमपि तस्य तु ।	KK-01-11-180-032a
नापैति हृदयाद्राज्ञो दुर्मनाः स कृशोऽभवत् ॥ ॥	KK-01-11-180-032c
	
	
	
	
	
अध्यायः 181	
	
	
ब्राह्मण उवाच 	KK-01-11-181-001
अमर्षी द्रुपदो राजा कर्मसिद्धान्द्विजर्षभान् ।	KK-01-11-181-001a
अन्विच्छन्परिचक्राम ब्राह्मणावसथान्बहून् ॥	KK-01-11-181-001c
पुत्रजन्म परीप्सन्वै शोकोपहतचेतनः ।	KK-01-11-181-002a
`द्रोणेन वैरं द्रुपदो न सुष्वाप स्मरन्सदा ।'	KK-01-11-181-002c
नास्ति श्रेष्ठमपत्यं म इति नित्यमचिन्तयत् ॥	KK-01-11-181-002e
जातान्पुत्रान्स निर्वेदाद्धिग्बन्धूनिति चाब्रवीत् ।	KK-01-11-181-003a
निःश्वासपरमश्चासीद्द्रोणं प्रतिचिकीर्षया ॥	KK-01-11-181-003c
प्रभावं विनयं शिक्षां द्रोणस्य चरितानि च ।	KK-01-11-181-004a
क्षात्रेण च बलेनास्य चिन्तयन्नाध्यगच्छत ॥	KK-01-11-181-004c
प्रतिकर्तुं नृपश्रेष्ठो यतमानोऽपि भारत ।	KK-01-11-181-005a
अभितः सोऽथ कल्माषीं गङ्गाकूले परिभ्रमन् ॥	KK-01-11-181-005c
ब्राह्मणावसथं पुम्यमाससाद महीपतिः ।	KK-01-11-181-006a
तत्र नास्नातकः कश्चिन्न चासीदव्रती द्विजः ॥	KK-01-11-181-006c
अधीयानौ महाभागौ सोऽपश्यत्संशितव्रतौ ।	KK-01-11-181-007a
याजोपयाजौ ब्रह्मर्षी शाम्यन्तौ परमेष्ठिनौ ॥	KK-01-11-181-007c
संहिताध्ययने युक्तौ गोत्रतश्चापि काश्यपौ ।	KK-01-11-181-008a
तारणेयौ युक्तरूपौ ब्राह्मणावृषिसत्तमौ ॥	KK-01-11-181-008c
स तावामन्त्रयामास सर्वकामैरतन्द्रितः ।	KK-01-11-181-009a
बुद्ध्वा बलं तयोस्तत्र कनीयांसमुपह्वरे ॥	KK-01-11-181-009c
प्रपेदे च्छन्दयन्कामैरुपयाजं धृतव्रतम् ।	KK-01-11-181-010a
पादशुश्रूषणे युक्तः प्रियवाक्सर्वकामदः ॥	KK-01-11-181-010c
अर्चयित्वा यथान्यायमुपयाजमुवाच सः ।	KK-01-11-181-011a
येन मे कर्मणा ब्रह्मन्पुत्रः स्याद्द्रोणमृत्यवे ॥	KK-01-11-181-011c
`अर्जुनस्य भवेद्भार्या भवेद्या वरवर्णिनी ।	KK-01-11-181-012a
'उपयाज कृते तस्मिन् गवां दाताऽस्मि तेऽर्बुदं ॥	KK-01-11-181-012c
यद्वा तेऽन्यद्द्विजश्रेष्ठ मनसः सुप्रियं भवेत् ।	KK-01-11-181-013a
सर्वं तत्ते प्रदाताऽहं न हि मेऽत्रास्ति संशयः ॥	KK-01-11-181-013c
इत्युक्तो नाहमित्येवं तमृषिः प्रत्यभाषत ।	KK-01-11-181-014a
आराधयिष्यन्द्रुपदः स तं पर्यचरत्पुनः ॥	KK-01-11-181-014c
ततः संवत्सरस्यान्ते द्रुपदं स द्विजोत्तमः ।	KK-01-11-181-015a
उपयाजोऽब्रवीत्काले राजन्मधुरया गिरा ॥	KK-01-11-181-015c
ज्येष्ठो भ्राता ममागृह्माद्विचरन् गहने वने ।	KK-01-11-181-016a
अपरिज्ञातशौचायां भूमौ निपतितं फलम् ॥	KK-01-11-181-016c
तदपश्यमहं भ्रातुरसाम्प्रतमनुव्रजन् ।	KK-01-11-181-017a
विमर्शं सङ्करादाने नायं कुर्यात्कदाचन ॥	KK-01-11-181-017c
दृष्ट्वा फलस्य नापश्यद्दोषान्पापानुबन्धकान् ।	KK-01-11-181-018a
विविनक्ति न शौचं यः सोऽन्यत्रापि कथं भवेत् ॥	KK-01-11-181-018c
संहिताध्ययनं कुर्वन्वसन्गुरुकुले च यः ।	KK-01-11-181-019a
भैक्षमुत्सृष्टमन्येषां भुङ्क्ते स्म च यदा तदा ॥	KK-01-11-181-019c
कीर्तयन्गुणमन्नानामघृणी च पुनः पुनः ।	KK-01-11-181-020a
तं वै फलार्थिनं मन्ये भ्रातरं तर्कचक्षुषा ॥	KK-01-11-181-020c
तं वै गच्छस्व नृपते स त्वां संयाजयिष्यति ।	KK-01-11-181-021a
जुगुप्समानो नृपतिर्मनसेदं विचिन्तयन् ॥	KK-01-11-181-021c
उपयाजवचः श्रुत्वा याजस्याश्रममभ्यगात् ।	KK-01-11-181-022a
अभिसम्पूज्य पूजार्हमथ याजमुवाच ह ॥	KK-01-11-181-022c
अयुतानि ददान्यष्टौ गवां याजय मां विभो ।	KK-01-11-181-023a
द्रोणवैराभिसन्तप्तं प्रह्लादयितुमर्हसि ॥	KK-01-11-181-023c
स हि ब्रह्मविदां श्रेष्ठो ब्रह्मास्त्रे चाप्यनुत्तमः ।	KK-01-11-181-024a
तस्माद्द्रोणः पराजैष्ट मां वै स सखिविग्रहे ॥	KK-01-11-181-024c
क्षत्रियो नास्ति तस्यास्यां पृथिव्यां कश्चिदग्रणीः ।	KK-01-11-181-025a
कौरवाचार्यमुख्यस्य भारद्वाजस्य धीमतः ॥	KK-01-11-181-025c
द्रोणस्य शरजालानि प्राणिदेहहराणि च ।	KK-01-11-181-026a
षडरत्नि धनुश्चास्य दृश्यते परमं महत् ॥	KK-01-11-181-026c
स हि ब्राह्मणवेषेण क्षात्रं वेगमशंसयम् ।	KK-01-11-181-027a
प्रतिहन्ति महेष्वासो भारद्वाजो महामनाः ॥	KK-01-11-181-027c
क्षत्रोच्छेदाय विहितो जामदग्न्य इवास्थितः ।	KK-01-11-181-028a
तस्य ह्यस्त्रबलं घोरमप्रधृष्यं नरैर्भुवि ॥	KK-01-11-181-028c
ब्राह्मं सन्धारयंस्तेजो हुताहुतिरिवानलः ।	KK-01-11-181-029a
समेत्य स दहत्याजौ क्षात्रधर्मपुरःसरः ॥	KK-01-11-181-029c
ब्रह्मक्षत्रे च विहिते ब्राह्मं तेजो विशिष्यते ।	KK-01-11-181-030a
सोऽहं क्षात्राद्बलाद्धीनो ब्राह्मं तेजः प्रपेदिवान् ॥	KK-01-11-181-030c
द्रोणाद्विशिष्टमासाद्य भवन्तं ब्रह्मवित्तमम् ।	KK-01-11-181-031a
द्रोणान्तकमहं पुत्रं लभेयं युधि दुर्जयम् ॥	KK-01-11-181-031c
तत्कर्म कुरु मे मे याज वितराम्यर्बुदं गवाम् ।	KK-01-11-181-032a
तथेत्युक्त्वा तु तं याजो याज्यार्थमुपकल्पयत् ॥	KK-01-11-181-032c
गुर्वर्थ इति चाकाममुपयाजमचोदयत् ।	KK-01-11-181-033a
याजो द्रोणविनाशाय प्रतिजज्ञे तथा च सः ॥	KK-01-11-181-033c
ततस्तस्य नरेन्द्रस्य उपयाजो महातपाः ।	KK-01-11-181-034a
आचख्यौ कर्म वैतानं तदा पुत्रफलाय वै ॥	KK-01-11-181-034c
स च पुत्रो महावीर्यो महातेजा महाबलः ।	KK-01-11-181-035a
इष्यते यद्विधो राजन्भविता ते तथाविधः ॥	KK-01-11-181-035c
भारद्वाजस्य हन्तारं सोऽभिसन्धाय भूपतिः ।	KK-01-11-181-036a
आजह्वे तत्तथा सर्वं द्रुपदः कर्मसिद्धये ॥	KK-01-11-181-036c
याजस्तु हवनस्यान्ते देवीमाज्ञापयत्तदा ।	KK-01-11-181-037a
प्रेहि मां राज्ञि पृषति मिथुनं त्वामुपस्थितम् ॥	KK-01-11-181-037c
राज्ञ्युवाच 	KK-01-11-181-038
अवलिप्तं मुखं ब्रह्मन्दिव्यान्गन्धान्बिभर्मि च ।	KK-01-11-181-038a
सूतार्थे नोपलब्धाऽस्मि तिष्ठ याज मम प्रिये ॥	KK-01-11-181-038c
याज उवाच 	KK-01-11-181-039
याजेन श्रपितं हव्यमुपयाजाभिमन्त्रितम् ।	KK-01-11-181-039a
कथं कामं न सन्दध्यात्सा त्वं विप्रेहि तिष्ठ वा ॥	KK-01-11-181-039c
ब्राह्मण उवाच 	KK-01-11-181-040
एवमुक्त्वा तु याजेन हुते हविषि संस्कृते ।	KK-01-11-181-040a
उत्तस्थौ पावकात्तस्मात्कुमारो देवसन्निभः ॥	KK-01-11-181-040c
ज्वालावर्णो घोररूपः किरीटी वर्म चोत्तमम् ।	KK-01-11-181-041a
बिभ्रत्सखड्गः सशरो धनुष्मान्विनदन्मुहुः ॥	KK-01-11-181-041c
सोऽध्यारोदद्रथवरं तेन च प्रययौ तदा ।	KK-01-11-181-042a
ततः प्रणेदुः पञ्चालाः प्रहृष्टाः साधुसाध्विति ॥	KK-01-11-181-042c
हर्षाविष्टांस्ततश्चैतान्नेयं सेहे वसुन्धरा ।	KK-01-11-181-043a
भयापहो राजपुत्रः पञ्चालानां यशस्करः ॥	KK-01-11-181-043c
राज्ञः शोकापहो जात एष द्रोणवधाय वै ।	KK-01-11-181-044a
इत्युवाच महद्भूतमदृश्यं खेचरं तदा ॥	KK-01-11-181-044c
कुमारी चापि पाञ्चाली वेदीमध्यात्समुत्थिता ।	KK-01-11-181-045a
सुभगा दर्शनीयाङ्गी स्वसितायतलोचना ॥	KK-01-11-181-045c
श्यामा पद्मपलाशाक्षी नीलकुञ्चितमूर्धजा ।	KK-01-11-181-046a
ताम्रतुङ्गनखी सुभ्रूश्चारुपीनपयोधरा ॥	KK-01-11-181-046c
मानुषं विग्रहं कृत्वा साक्षादमरवर्णिनी ।	KK-01-11-181-047a
नीलोत्पलसमो गन्धो यस्याः क्रोशात्प्रधावति ॥	KK-01-11-181-047c
या बिभर्ति परं रूपं यस्या नास्त्युपमा भुवि ।	KK-01-11-181-048a
देवदानवयक्षाणामीप्सितां देवरूपिणीम् ॥	KK-01-11-181-048c
`सदृशी पाण्डुपुत्रस्य अर्जुनस्येति भारत ।	KK-01-11-181-049a
ऊचुः प्रहृष्टमनसो राजभक्तिपुरस्कृताः ॥'	KK-01-11-181-049c
तां चापि जातां सुश्रोणीं वागुवाचाशरीरिणी ।	KK-01-11-181-050a
सर्वयोषिद्वरा कृष्णा निनीषुः क्षत्रियान्क्षयम् ॥	KK-01-11-181-050c
सुरकार्यमियं काले करिष्यति सुमध्यमा ।	KK-01-11-181-051a
अस्या हेतोः कौरवाणां महदुत्पत्स्यते भयम् ॥	KK-01-11-181-051c
तच्छ्रुत्वा सर्वपञ्चालाः प्रणेदुः सिंहसङ्घवत् ।	KK-01-11-181-052a
न चैतान्हर्षसम्पूर्णानियं सेहे वसुन्धरा ॥	KK-01-11-181-052c
`पाञ्चालराजस्तां दृष्ट्वा हर्षादश्रूण्यवर्तयत् ।	KK-01-11-181-053a
परिष्वज्य च तां कृष्णां स्नुषा पाण्डोरिति ब्रुवन् ।	KK-01-11-181-053c
अङ्कमारोप्य पाञ्चालीं राजा हर्षमवाप सः ॥'	KK-01-11-181-053e
तौ दृष्ट्वा पार्षती याजं प्रपेदे वै सुतार्थिनी ।	KK-01-11-181-054a
न वै मदन्यां जननीं जानीयातामिमाविति ॥	KK-01-11-181-054c
तथेत्युवाच तां याजो राज्ञः प्रियचिकीर्षया ।	KK-01-11-181-055a
तयोश्च नामनी चक्रुर्द्विजाः सम्पूर्णमानसाः ॥	KK-01-11-181-055c
धृष्टत्वादत्यमर्षित्वाद्द्युम्नाद्युत्सम्भवादपि ।	KK-01-11-181-056a
धृष्टद्युम्नः कुमारोऽयं द्रुपदस्य भवत्विति ॥	KK-01-11-181-056c
कृष्णेत्येवाब्रुवकन्कृष्णां कृष्णाऽभूत्सा हि वर्णतः ।	KK-01-11-181-057a
तथा तन्मिथुनं जज्ञे द्रुपदस्य महामखे ॥	KK-01-11-181-057c
`वैदिकाध्ययने पारं धृष्टद्युम्नो गतः परम् ॥'	KK-01-11-181-058ac
धृष्टद्युम्नं तु पाञ्चाल्यमानीय स्वं निवेशनम् ।	KK-01-11-181-059a
उपाकरोदस्त्रहेतोर्भारद्वाजः प्रतापवान् ॥	KK-01-11-181-059c
अमोक्षणीयं दैवं हि भावि मत्वा महामतिः ।	KK-01-11-181-060a
तथा तत्कृतवान्द्रोण आत्मकीर्त्यनुरक्षणात् ॥ ॥	KK-01-11-181-060c
	
	
	
	
	
	
	
	
	
	
	
	
	
	
	
अध्यायः 182	
	
	
`ब्राह्मण उवाच 	KK-01-11-182-001
श्रुत्वा जतुगृहे वृत्तं ब्राह्मणाः संशितव्रताः ।	KK-01-11-182-001a
पाञ्चालराजं द्रुपदमिदं वचनमब्रुवन् ॥	KK-01-11-182-001c
धार्तराष्ट्राः सहामात्या मन्त्रयित्वा परस्परम् ।	KK-01-11-182-002a
पाण्डवानां विनाशाय मतिं चक्रुः सुदुष्कराम् ॥	KK-01-11-182-002c
दुर्योधनेन प्रहितः पुरोचन इति श्रुतः ।	KK-01-11-182-003a
वारणावतमासाद्य कृत्वा जतुगृहं महत् ॥	KK-01-11-182-003c
तस्मिन्गृहे सुविस्रब्धान्पाण्डवान्पृथया सह ।	KK-01-11-182-004a
अर्धरात्रे महाराज दग्धवानतिदुर्मतिः ॥	KK-01-11-182-004c
तेनाग्निना स्वयं चापि दग्धः क्षुद्रो नृशंसवत् ।	KK-01-11-182-005a
एतच्छ्रुत्वा सुसंहृष्टो धृतराष्ट्रः सबान्धवः ॥	KK-01-11-182-005c
अल्पशोकः प्रहृष्टात्मा शशास विदुरं तदा ।	KK-01-11-182-006a
पाण्डवानां महाप्राज्ञ कुरु पिण्डोदकक्रियाम् ॥	KK-01-11-182-006c
अहो विधिवशादेव गतास्ते यमसादनम् ।	KK-01-11-182-007a
इत्युक्त्वा प्रारदत्तत्र धृतराष्ट्रः सबान्धवः ॥	KK-01-11-182-007c
श्रुत्वा भीष्मेण विदुरः कृतवानौर्ध्वदेहिकम् ।	KK-01-11-182-008a
पाण्डवानां विनाशाय कृतं कर्म दुरात्मना ॥	KK-01-11-182-008c
एतत्कार्यस्य कर्ता तु न दृष्टो न श्रुतः पुरा ।	KK-01-11-182-009a
एतद्वृत्तं महाभाग पाण्डवान्प्रति नः श्रुतम् ॥	KK-01-11-182-009c
ब्राह्मण उवाच 	KK-01-11-182-010
श्रुत्वा तु वचनं तेषां यज्ञसेनो महामतिः ।	KK-01-11-182-010a
यथा तज्जनकः शोचेदौरसस्य विनाशे ॥	KK-01-11-182-010c
तथाऽतप्यत वै राजा पाण्डवानां विनाशने ।	KK-01-11-182-011a
समाहूय प्रकृतयः सहिताः सर्वनागरैः ॥	KK-01-11-182-011c
कारुण्यादेव पाञ्चालः प्रोवाचेदं वचस्तदा ।	KK-01-11-182-012a
द्रुपद उवाच 	KK-01-11-182-012
अहो रूपमहो धैर्यमहो वीर्यमहो बलम् ॥	KK-01-11-182-012c
चिन्तयामि दिवारात्रमर्जुनं प्रति बान्धवाः ।	KK-01-11-182-013a
भ्रातृभिः सहितो मात्रा सोऽदह्यत हुताशने ॥	KK-01-11-182-013c
किमाश्चर्यमितो लोके कालो हि दुरतिक्रमः ।	KK-01-11-182-014a
मिथ्याप्रतिज्ञो लोकेषु किं करिष्यामि साम्प्रतं ॥	KK-01-11-182-014c
अन्तर्गतेन दुःखेन दह्यमानो दिवानिशम् ।	KK-01-11-182-015a
याजोपयाजौ सत्कृत्य याचितौ तौ मयाऽनघौ ॥	KK-01-11-182-015c
भारद्वाजस्य हन्तारं देवीं चाप्यर्जुनस्य वै ।	KK-01-11-182-016a
लोकस्तद्वेद यच्चापि तथा याजेन मे श्रुतम् ॥	KK-01-11-182-016c
याजेन पुत्रकामीयं हुत्वा चोत्पादिताविमौ ।	KK-01-11-182-017a
धृष्टद्युम्नश्च कृष्णा च मम तुष्टिकरावुभौ ॥	KK-01-11-182-017c
किं करिष्यामि ते नष्टाः पाण्डवाः पृथया सह ।	KK-01-11-182-018a
ब्राह्मण उवाच 	KK-01-11-182-018
इत्येवमुक्त्वा पाञ्चालः शुशोच परमातुरः ॥	KK-01-11-182-018c
दृष्ट्वा शोचन्तमत्यर्थं पाञ्चालमिदमब्रवीत् ।	KK-01-11-182-019a
पुरोधाः सत्वसम्पन्नः सम्यग्विद्याविशेषवित् ॥	KK-01-11-182-019c
वृद्धानुशासने सक्ताः पाण्डवा धर्मचारिणः ।	KK-01-11-182-020a
तादृशा न विनश्यन्ति नैव यान्ति पराभवम् ॥	KK-01-11-182-020c
मया दृष्टमिदं सत्यं शृणु त्वं मनुजाधिप ।	KK-01-11-182-021a
ब्राह्मणैः कथितं सत्यं वेदेषु च मया श्रुतम् ॥	KK-01-11-182-021c
बृहस्पतिमतेनाथ पौलोम्या च पुरा श्रुतम् ।	KK-01-11-182-022a
नष्ट हन्द्रो बिसग्रन्थ्यामुपश्रुत्या हि दर्शितः ॥	KK-01-11-182-022c
उपश्रुतिर्महाराज पाण्डवार्थे मया श्रुता ।	KK-01-11-182-023a
यत्रकुत्रापि जीवन्ति पाण्डवास्ते न संशयः ॥	KK-01-11-182-023c
मया दृष्टानि लिङ्गानि इहैवैष्यन्ति पाण्डवाः ।	KK-01-11-182-024a
यन्निमित्तमिहायान्ति तच्छृणुष्व नराधिप ॥	KK-01-11-182-024c
स्वयंवरः क्षत्रियाणां कन्यादाने प्रदर्शितः ।	KK-01-11-182-025a
स्वयंवरस्तु नगरे घुष्यतां राजसत्तम ॥	KK-01-11-182-025c
यत्र वा निवसन्तस्ते पाण्डवाः पृथया सह ।	KK-01-11-182-026a
दूरस्था वा समीपस्था स्वर्गस्था वाऽपि पाण्डवाः ॥	KK-01-11-182-026c
श्रुत्वा स्वयंवरं राजन्समेष्यन्ति न संशयः ।	KK-01-11-182-027a
तस्मात्स्वयंवरो राजन्घुष्यतां मा चिरं कृथाः ॥	KK-01-11-182-027c
ब्राह्मण उवाच 	KK-01-11-182-028
श्रुत्वा पुरोहितेनोक्तं पाञ्चालः प्रीतिमांस्तदा ।	KK-01-11-182-028a
घोषयामास नगरे द्रौपद्यास्तु स्वयंवरम् ॥	KK-01-11-182-028c
पुष्यमासे तु रोहिण्यां शुक्लपक्षे शुभे तिथौ ।	KK-01-11-182-029a
दिवसैः पञ्चसप्तत्या भविष्यति न संशयः ॥	KK-01-11-182-029c
देवगन्धर्वयक्षाश्च ऋषयश्च तपोधनाः ।	KK-01-11-182-030a
स्वयंवरं द्रष्टुकामा गच्छन्त्येव न संशयः ॥	KK-01-11-182-030c
तव पुत्रा महात्मानो दर्शनीयो विशेषतः ।	KK-01-11-182-031a
यदृच्छया सा पाञ्चाली गच्छेद्वान्यतमं पतिम् ॥	KK-01-11-182-031c
को हि जानाति लोकेषु प्रजापतिमतं शुभण् ।	KK-01-11-182-032a
तस्मात्सपुत्रा गच्छेथा यदि ब्राह्मणि रोचते ॥	KK-01-11-182-032c
नित्यकालं सुभिक्षास्ते पाञ्चालास्तु तपोधने ।	KK-01-11-182-033a
यज्ञसेनस्तु राजा स ब्रह्मण्यः सत्यसङ्गरः ॥	KK-01-11-182-033c
ब्रह्मण्या नागराः सर्वे ब्राह्मणाश्चातिथिप्रियाः ।	KK-01-11-182-034a
नित्यकालं प्रदास्यन्ति आमन्त्रणमयाचितम् ॥	KK-01-11-182-034c
अहं च तत्र गच्छामि ममैभिः सह शिष्यकैः ।	KK-01-11-182-035a
एकसार्थाः प्रयाताः स्मो ब्राह्मण्या यदि रोचते ॥	KK-01-11-182-035c
एतावदुक्त्वा वचनं ब्राह्मणो विरराम ह ॥	KK-01-11-182-036ac
	
	
	
	
	
अध्यायः 183	
	
	
वैशम्पायन उवाच 	KK-01-11-183-001
एतच्छ्रुत्वा ततः सर्वे पाण्डवा भरतर्षभ ।	KK-01-11-183-001a
मनसा द्रौपदीं जग्मुरनङ्गशरपीडिताः ॥'	KK-01-11-183-001c
ततस्तां रजनीं राजञ्छल्यविद्धा इवाभवन् ।	KK-01-11-183-002a
सर्वे चास्वस्थमनसो बभूवुस्ते महाबलाः ॥	KK-01-11-183-002c
ततः कुन्ती सुतान्दृष्ट्वा सर्वांस्तद्गतचेतसः ।	KK-01-11-183-003a
युधिष्ठिरमुवाचेदं वचनं सत्यवादिनी ॥	KK-01-11-183-003c
चिररात्रोषिताः स्मेह ब्राह्मणस्य निवेशने ।	KK-01-11-183-004a
रममाणाः पुरे रम्ये लब्धभैक्षा महात्मनः ॥	KK-01-11-183-004c
यानीह रमणीयानि वनान्युपवनानि च ।	KK-01-11-183-005a
सर्वाणि तानि दृष्टानि पुनःपुनररिन्दम ॥	KK-01-11-183-005c
पुनर्दृष्टानि तानीह प्रीणयन्ति न नस्तथा ।	KK-01-11-183-006a
भैक्षं च न तथा वीर लभ्यते कुरुनन्दन ॥	KK-01-11-183-006c
ते वयं साधु पञ्चालान्गच्छाम यदि मन्यसे ।	KK-01-11-183-007a
अपूर्वदर्शनं वीर रमणीयं भविष्यति ॥	KK-01-11-183-007c
सुभिक्षाश्चैव पञ्चालाः श्रूयन्ते शत्रुकर्शन ।	KK-01-11-183-008a
यज्ञसेनश्च राजाऽसौ ब्रह्मण्य इति सुश्रुम ॥	KK-01-11-183-008c
एकत्र चिरवासश्च क्षमो न च मतो मम ।	KK-01-11-183-009a
ते तत्र साधु गच्छामो यदि त्वं पुत्र मन्यसे ॥	KK-01-11-183-009c
युधिष्ठिर उवाच 	KK-01-11-183-010
भवत्या यन्मतं कार्यं तदस्माकं परं हितम् ।	KK-01-11-183-010a
अनुजांस्तु न जानामि गच्छेयुर्नेति वा पुनः ॥	KK-01-11-183-010c
वैशम्पायन उवाच 	KK-01-11-183-011
ततः कुन्ती भीमसेनमर्जुनं यमजौ तथा ।	KK-01-11-183-011a
उवाच गमनं ते च तथेत्येवाब्रुवंस्तदा ॥	KK-01-11-183-011c
तत आमन्त्र्य तं विप्रं कुन्ती राजसुतैः सह ।	KK-01-11-183-012a
प्रतस्थे नगरीं रम्यां द्रुपदस्य महात्मनः ॥ ॥	KK-01-11-183-012c
	
	
	
अध्यायः 184	
	
	
वैशम्पायन उवाच ।	KK-01-11-184-001
वसत्सु तेषु प्रच्छन्नं पाण्डवेषु महात्मसु ।	KK-01-11-184-001a
आजगामाथ तान्द्रष्टुं व्यासः सत्यवतीसुतः ॥	KK-01-11-184-001c
तमागतमभिप्रेक्ष्य प्रत्युद्गम्य परन्तपाः ।	KK-01-11-184-002a
प्रणिपत्याभिवाद्यैनं तस्थुः प्राञ्जलयस्तदा ॥	KK-01-11-184-002c
समनुज्ञाप्य तान्सर्वानासीनान्मुनिरब्रवीत् ।	KK-01-11-184-003a
प्रच्छन्नं पूजितः पार्थैः प्रीतिपूर्वमिदं वचः ॥	KK-01-11-184-003c
अपि धर्मेण वर्तध्वं शास्त्रेण च परन्तपाः ।	KK-01-11-184-004a
अपि विप्रेषु पूजा वः पूजार्हेषु न हीयते ॥	KK-01-11-184-004c
अथ धर्मार्थवद्वाक्यमुक्त्वा स भगवानृषिः ।	KK-01-11-184-005a
विचित्राश्च कथास्तास्ताः पुनरेवेदमब्रवीत् ॥	KK-01-11-184-005c
आसीत्तपोवने काचिदृषेः कन्या महात्मनः ।	KK-01-11-184-006a
विलग्नमध्या सुश्रोणी सुभ्रूः सर्वगुणान्विता ॥	KK-01-11-184-006c
कर्मभिः स्वकृतैः सा तु दुर्भगा समपद्यत ।	KK-01-11-184-007a
नाध्यगच्छत्पतिं सा तु कन्या रूपवती सती ॥	KK-01-11-184-007c
तपस्तप्तुमथारेभे पत्यर्थमसुखा ततः ।	KK-01-11-184-008a
तोषयामास तपसा सा किलोग्रेण शङ्करम् ॥	KK-01-11-184-008c
तस्याः स भगवांस्तुष्टस्तामुवाच यशस्विनीम् ।	KK-01-11-184-009a
वरं वरय भद्रं ते वरदोऽस्मीति शङ्करः ॥	KK-01-11-184-009c
अथेश्वरमुवाचेदमात्मनः सा वचो हितम् ।	KK-01-11-184-010a
पतिं सर्वगुणोपेतमिच्छामीति पुनःपुनः ॥	KK-01-11-184-010c
तामथ प्रत्युवाचेदमीशानो वदतां वरः ।	KK-01-11-184-011a
पञ्च ते पतयो भद्रे भविष्यन्तीति भारताः ॥	KK-01-11-184-011c
एवमुक्ता ततः कन्या देवं वरदमब्रवीत् ।	KK-01-11-184-012a
एकमिच्छाम्यहं देव त्वत्प्रसादात्पतिं प्रभो ॥	KK-01-11-184-012c
पुनरेवाब्रवीद्देव इदं वचनमुत्तमम् ।	KK-01-11-184-013a
पञ्चकृत्वस्त्वया ह्युक्तः पतिं देहीत्यहं पुनः ॥	KK-01-11-184-013c
देहमन्यं गतायास्ते यथोक्तं तद्भविष्यति ।	KK-01-11-184-014a
व्यास उवाच 	KK-01-11-184-014
द्रुपदस्य कुले जज्ञे सा कन्या देवरूपिणी ॥	KK-01-11-184-014c
निर्दिष्टा भवतां पत्नी कृष्णा पार्षत्यनिन्दिता ।	KK-01-11-184-015a
पाञ्चालनगरे तस्मान्निवसध्वं महाबलाः ।	KK-01-11-184-015c
सुखिनस्तामनुप्राप्य भविष्यथ न संशयः ॥	KK-01-11-184-015e
एवमुक्त्वा महाभागः पाण्डवान्स पितामहः ।	KK-01-11-184-016a
पार्थानामन्त्र्य कुन्तीं च प्रातिष्ठत महातपाः ॥ 	KK-01-11-184-016c
	
	
	
	
	
	
अध्यायः 185	
	
	
वैशम्पायन उवाच 	KK-01-11-185-001
गते भगवति व्यासे पाण्डवा हृष्टमानसाः ।	KK-01-11-185-001a
`ते प्रयाता नरव्याघ्रा मात्रा सह परन्तपाः ॥	KK-01-11-185-001c
ब्राह्मणान्गच्छतो पश्यन्पाञ्चालान्सगणान्पथि ।	KK-01-11-185-002a
अथ ते ब्राह्मणा ऊचुः पाण्डवान्ब्रह्मचारिणः ॥	KK-01-11-185-002c
क्व भवन्तो गमिष्यन्ति कुतो वाऽऽगच्छथेति ह ।	KK-01-11-185-003a
युधिष्ठिर उवाच 	KK-01-11-185-003
प्रयातानेकचक्रायाः सोदर्यान्देवदर्शिनः ॥	KK-01-11-185-003c
भवन्तो नोऽभिजानन्तु सहितान्ब्रह्मचारिणः ।	KK-01-11-185-004a
गच्छतो नस्तु पाञ्चालान्द्रुपदस्य पुरं प्रति ॥	KK-01-11-185-004c
इच्छामो भवतो ज्ञातुं परं कौतूहलं हि नः ॥	KK-01-11-185-005ac
ब्राह्मणा ऊचुः 	KK-01-11-185-006
एते सार्धं प्रयाताः स्मो वयमप्यत्र गामिनः ।	KK-01-11-185-006a
तत्राप्यद्भुतसङ्काश उत्सवो भविता महान् ॥	KK-01-11-185-006c
ततस्तु यज्ञसेनस्य द्रुपदस्य महात्मनः ।	KK-01-11-185-007a
यासावयोनिजा कन्या स्थास्यते सा स्वयंवरे ॥	KK-01-11-185-007c
दर्शनीयाऽनवद्याङ्गी सुकुमारी यशस्विनी ।	KK-01-11-185-008a
धृष्टद्युम्नस्य भगिनी द्रोणशत्रोः प्रतापिनः ॥	KK-01-11-185-008c
जातो यः पावकाच्छूरः सशरः सशरासनः ।	KK-01-11-185-009a
सुसमिद्धान्महाभागः सोमकानां महारथः ॥	KK-01-11-185-009c
यस्मिन्सञ्जायमाने हि वागुवाचाशरीरिणी ।	KK-01-11-185-010a
एष मृत्युश्च शिष्यश्च भारद्वाजस्य जायते ॥	KK-01-11-185-010c
स्वसा तस्य तु वेद्याश्च जाता तस्मिन्महामखे ।	KK-01-11-185-011a
स्त्रीरत्नमसितापाङ्गी श्यामा नीलोत्पलद्युतिः ॥	KK-01-11-185-011c
तां यज्ञसेनस्य सुतां द्रौपदीं परमां स्त्रियम् ।	KK-01-11-185-012a
गच्छामस्तत्र वै द्रष्टुं तं चैवास्याः स्वयंवरम् ॥	KK-01-11-185-012c
राजानो राजपुत्राश्च यज्वानो भूरिदक्षिणाः ।	KK-01-11-185-013a
स्वाध्यायवन्तः शुचयो महात्मानो धृतव्रताः ॥	KK-01-11-185-013c
तरुणा दर्शनीयाश्च बलवन्तो दुरासदाः ।	KK-01-11-185-014a
महारथाः कृतास्त्राश्च समेष्यन्तीह भूमिपाः ॥	KK-01-11-185-014c
ते तत्र विविधं दानं विजयार्थं नरेश्वराः ।	KK-01-11-185-015a
प्रदास्यन्ति धनं गाश्च भक्ष्यभोज्यानि सर्वशः ॥	KK-01-11-185-015c
प्रतिलप्स्यामहे सर्वं दृष्ट्वा कृष्णां स्वयंवरे ।	KK-01-11-185-016a
यं च सा क्षत्रियं रङ्गे कुमारी वरयिष्यति ॥	KK-01-11-185-016c
तदा वैतालिकाश्चैव नर्तकाः सूतमागधाः ।	KK-01-11-185-017a
निबोधकाश्च देशेभ्यः समेष्यन्ति महाबलाः ॥	KK-01-11-185-017c
एतत्कौतूहलं तत्र दृष्ट्वा वै प्रतिगृह्य च ।	KK-01-11-185-018a
सहास्माभिर्महात्मानो मात्रा सह निवत्स्यथ ॥	KK-01-11-185-018c
दर्शनीयांश्च वः सर्वानेकरूपानवस्थितान् ।	KK-01-11-185-019a
समीक्ष्य कृष्मा वरयेत्सङ्गत्यान्यतमं पतिम् ॥	KK-01-11-185-019c
अयमेकश्च वो भ्राता दर्शनीयो महाभुजः ।	KK-01-11-185-020a
नियुध्यमानो विजयेत्सङ्गत्य द्रविणं महत् ॥	KK-01-11-185-020c
युधिष्ठिर उवाच 	KK-01-11-185-021
परमं भो गमिष्यामो द्रष्टुं तत्र स्वयंवरम् ।	KK-01-11-185-021a
द्रौपदीं यज्ञसेनस्य कन्यां तस्यास्तथोत्सवम् ॥' ॥	KK-01-11-185-021c
	
	
	
	
अध्यायः 186	
	
	
वैशम्पायन उवाच 	KK-01-11-186-001
ते प्रतस्थुः पुरस्कृत्य मातरं पुरुषर्षभाः ।	KK-01-11-186-001a
समैरुदङ्मुखैर्मार्गैर्यथोद्दिष्टं च भारत ॥	KK-01-11-186-001c
अहोरात्रेणाभ्यगच्छन्पाञ्चालनगरं प्रति ।	KK-01-11-186-002a
अभ्याजग्मुर्लोकनदीं गङ्गां भागीरथीं प्रति ॥	KK-01-11-186-002c
चन्द्रास्तमयवेलायामर्धरात्रसमागमे ।	KK-01-11-186-003a
वारि चैवानुमज्जन्तस्तीर्थं सोमाश्रयायणम् ।	KK-01-11-186-003c
आसेदुः पुरुषव्याघ्रा गङ्गायां पाण्डुनन्दनाः ॥	KK-01-11-186-003e
उल्मुकं तु समुद्यम्य तेषामग्रे धनञ्जयः ।	KK-01-11-186-004a
प्रकाशार्थं ययौ तत्र रक्षार्थं च महारथः ॥	KK-01-11-186-004c
तत्र गङ्गाजले रम्ये विविक्ते क्रीडयन् स्त्रियः ।	KK-01-11-186-005a
ईर्ष्युर्गन्धर्वराजो वै जलक्रीडामुपागतः	KK-01-11-186-005c
शब्दं तेषां स शुश्राव नदीं समुपसर्पताम् ।	KK-01-11-186-006a
तेन शब्देन चाविष्टश्चुक्रोध बलवद्बली ॥	KK-01-11-186-006c
स दृष्ट्वा पाण्डवांस्तत्र सह मात्रा परन्तपान् ।	KK-01-11-186-007a
विष्फारयन्धनुर्घोरमिदं वचनमब्रवीत् ॥	KK-01-11-186-007c
सन्ध्या संरज्यते घोरा पूर्वरात्रागमेषु या ।	KK-01-11-186-008a
अशीतिभिर्लवैर्हीनं तन्मुहूर्तं प्रचक्षते ॥	KK-01-11-186-008c
विहितं कामचाराणां यक्षगन्धर्वरक्षसाम् ।	KK-01-11-186-009a
शेषमन्यन्मनुष्याणां कर्मचारेषु वै स्मृतम् ॥	KK-01-11-186-009c
लोभात्प्रचारं चरतस्तासु वेलासु वै नरान् ।	KK-01-11-186-010a
उपक्रान्ता निगृह्णीमो राक्षसैः सह बालिशान् ॥	KK-01-11-186-010c
अतो रात्रौ प्राप्नुवतो जलं ब्रह्मविदो जनाः ।	KK-01-11-186-011a
गर्हयन्ति नरान्सर्वान्बलस्थान्नृपतीनपि ॥	KK-01-11-186-011c
आराच्च तिष्ठतास्माकं समीपं नोपसर्पत ।	KK-01-11-186-012a
कस्मान्मां नाभिजानीत प्राप्तं भागीरथीजलम् ॥	KK-01-11-186-012c
अङ्गारपर्णं गन्धर्वं वित्त मां स्वबलाश्रयम् ।	KK-01-11-186-013a
अहं हि मानी चेर्ष्युश्च कुबेरस्य प्रियः सखा ॥	KK-01-11-186-013c
अङ्गारपर्णमित्येवं ख्यातं चेदं वनं मम ।	KK-01-11-186-014a
अनुगङ्गं चरन्कामांश्चित्रं यत्र रमाम्यहम् ॥	KK-01-11-186-014c
न कौणपाः शृङ्गिणो वा न देवा न च मानुषाः ।	KK-01-11-186-015a
कुबेरस्य यथोष्णीषं किं मां समुपसर्पथ ॥	KK-01-11-186-015c
अर्जुन उवाच 	KK-01-11-186-016
समुद्रे हिमवत्पार्श्वे नद्यामस्यां च दुर्मते ।	KK-01-11-186-016a
रात्रावहनि सन्ध्यायां कस्य क्लृप्तः परिग्रहः ॥	KK-01-11-186-016c
भुक्तो वाऽप्यथ वाऽभुक्तो रात्रावहनि खेचर ।	KK-01-11-186-017a
न कालनियमो ह्यस्ति गङ्गां प्राप्य सरिद्वराम्॥	KK-01-11-186-017c
वयं च शक्तिसम्पन्ना अकाले त्वामधृष्णुम ।	KK-01-11-186-018a
अशक्ता हि रणे क्रूर युष्मानर्चन्ति मानवाः ॥	KK-01-11-186-018c
पुरा हिमवतश्चैषा हेमशृङ्गाद्विनिःसृता ।	KK-01-11-186-019a
गङ्गा गत्वा समुद्राम्भः सप्तधा समपद्यत ॥	KK-01-11-186-019c
गङ्गां च यमुनां चैव प्लक्षजातां सरस्वतीम् ।	KK-01-11-186-020a
रथस्थां सरयूं चैव गोमतीं गण्डकीं तथा ॥	KK-01-11-186-020c
अपर्युषितपापास्ते नदीः सप्त पिबन्ति ये ।	KK-01-11-186-021a
इयं भूत्वा चैकवप्रा शुचिराकाशगा पुनः ॥	KK-01-11-186-021c
देवेषु गङ्गा गन्धर्व प्राप्नोत्यलकनन्दताम् ।	KK-01-11-186-022a
तथा पितॄन्वैतरणी दुस्तरा पापकर्मभिः ।	KK-01-11-186-022c
गङ्गा भवति वै प्राप्य कृष्णद्वैपायनोऽब्रवीत् ॥	KK-01-11-186-022e
असम्बाधा देवनदी स्वर्गसंपादनी शुभा ।	KK-01-11-186-023a
कथमिच्छसि तां रोद्धुं नैष धर्मः सनातनः ॥	KK-01-11-186-023c
अनिवार्यमसम्बाधं तव वाचा कथं वयम् ।	KK-01-11-186-024a
न स्पृशेम यथाकामं पुण्यं भागीरथीजलम् ॥	KK-01-11-186-024c
वैशम्पायन उवाच 	KK-01-11-186-025
अङ्गारपर्णस्तच्छ्रुत्वा क्रुद्ध आनाम्य कार्मुकम् ।	KK-01-11-186-025a
मुमोच बाणान्निशितानहीनाशीविषानिव ॥	KK-01-11-186-025c
उल्मुकं भ्रामयंस्तूर्णं पाण्डवश्चर्म चोत्तरम् ।	KK-01-11-186-026a
व्यपोहत शरांस्तस्य सर्वानेव धनञ्जयः ॥	KK-01-11-186-026c
अर्जुन उवाच 	KK-01-11-186-027
बिभीषिका वै गन्धर्व नास्त्रज्ञेषु प्रयुज्यते ।	KK-01-11-186-027a
अस्त्रज्ञेषु प्रयुक्तेयं फेनवत्प्रविलीयते ॥	KK-01-11-186-027c
मानुषानति गन्धर्वान्सर्वान् गन्धर्व लक्षये ।	KK-01-11-186-028a
तस्मादस्त्रेण दिव्येन योत्स्येऽहं न तु मायया ॥	KK-01-11-186-028c
पुराऽस्त्रमिमाग्नेयं प्रादात्किल बृहस्पतिः ।	KK-01-11-186-029a
भरद्वाजाय गन्धर्व गुरुर्मान्यः शतक्रतोः ॥	KK-01-11-186-029c
भरद्वजादग्निवेश्य अग्निवेश्याद्गुरुर्मम ।	KK-01-11-186-030a
साध्विदं मह्यमददद्द्रोणो ब्राह्मणसत्तमः ॥	KK-01-11-186-030c
वैशम्पायन उवाच 	KK-01-11-186-031
इत्युक्त्वा पाण्डवः क्रुद्धो गन्धर्वाय मुमोच ह ।	KK-01-11-186-031a
प्रदीप्तमस्त्रमाग्नेयं ददाहास्य रथं तु तत् ॥	KK-01-11-186-031c
विरथं विप्लुतं तं तु स गन्धर्वं महाबलः ।	KK-01-11-186-032a
अस्त्रतेजःप्रमूढं च प्रपतन्तमवाङ्मुखम् ॥	KK-01-11-186-032c
शिरोरुहेषु जग्राह माल्यवत्सु धनञ्जयः ।	KK-01-11-186-033a
भ्रातॄन्प्रति चकर्षाथ सोऽस्त्रपातादचेतसम् ॥	KK-01-11-186-033c
युधिष्ठिरं तस्य भार्या प्रपेदे शरणार्थिनी ।	KK-01-11-186-034a
नाम्ना कुम्भीनसी नाम पतित्राणमभीप्सती ॥	KK-01-11-186-034c
गन्धर्व्युवाच 	KK-01-11-186-035
त्रायस्व मां महाभाग पतिं चेमं विमुञ्च मे ।	KK-01-11-186-035a
गन्धर्वी शरणं प्राप्ता नाम्ना कुम्भीनसी प्रभो ॥	KK-01-11-186-035c
युधिष्ठिर उवाच 	KK-01-11-186-036
युद्धे जितं यशोहीनं स्त्रीनाथमपराक्रमम् ।	KK-01-11-186-036a
को निहन्याद्रिपुं तात मुञ्चेमं रिपुसूदन ॥	KK-01-11-186-036c
अर्जुन उवाच 	KK-01-11-186-037
जीवितं प्रतिपद्यस्व गच्छ गन्धर्व मा शुचः ।	KK-01-11-186-037a
प्रदिशत्यभयं तेऽद्य कुरुराजो युधिष्ठिरः ॥	KK-01-11-186-037c
गन्धर्व उवाच 	KK-01-11-186-038
जितोऽहं पूर्वकं नाम मुञ्चाम्यङ्गारपर्णताम् ।	KK-01-11-186-038a
यशोहीनं न च श्लाघ्यं स्वं नाम जनसंसदि ॥	KK-01-11-186-038c
साध्विमं लब्धवाँल्लाभं योऽहं दिव्यास्त्रधारिणम् ।	KK-01-11-186-039a
गान्धर्व्या माययेच्छामि संयोजयितुमर्जुनम् ॥	KK-01-11-186-039c
अस्त्राग्निना विचित्रोऽयं दग्धो मे रथ उत्तमः ।	KK-01-11-186-040a
सोऽहं चित्ररथो भूत्वा नाम्ना दग्धरथोऽभवं ॥	KK-01-11-186-040c
सम्भृता चैव विद्येयं तपसेह मया पुरा ।	KK-01-11-186-041a
निवेदयिष्ये तामद्य प्राणदाय महात्मने ॥	KK-01-11-186-041c
संस्तम्भयित्वा तरसा जितं शरणमागतम् ।	KK-01-11-186-042a
यो रिपुं योजयेत्प्राणैः कल्याणं किं न सोऽर्हति ॥	KK-01-11-186-042c
चाक्षुषी नाम विद्येयं यां सोमाय ददौ मनुः ।	KK-01-11-186-043a
ददौ स विश्वावसवे मम विश्वावसुर्ददौ ॥	KK-01-11-186-043c
सेयं कापुरुषं प्राप्ता गुरुदत्ता प्रणश्यति ।	KK-01-11-186-044a
आगमोऽस्या मया प्रोक्तो वीर्यं प्रतिनिबोध मे ॥	KK-01-11-186-044c
यच्चक्षुषा द्रष्टुमिच्छेत्त्रिषु लोकेषु किञ्चन ।	KK-01-11-186-045a
तत्पश्येद्यादृशं चेच्छेत्तादृशं द्रष्टुमर्हति ॥	KK-01-11-186-045c
एकपादेन षण्मासान्स्थितो विद्यां लभेदिमाम् ।	KK-01-11-186-046a
अनुनेष्याम्यहं विद्यां स्वयं तुभ्यं व्रते कृते ॥	KK-01-11-186-046c
विद्यया ह्यनया राजन्वयं नृभ्यो विशेषिताः ।	KK-01-11-186-047a
अविशिष्टाश्च देवानामनुभावप्रदर्शिनः ॥	KK-01-11-186-047c
गन्धर्वजानामश्वानामहं पुरुषसत्तम ।	KK-01-11-186-048a
भ्रातृभ्यस्तव तुभ्यं च पृथग्दाता शतं शतं ॥	KK-01-11-186-048c
देवगन्धर्ववाहास्ते दिव्यवर्णा मनोजवाः ।	KK-01-11-186-049a
क्षीणाक्षीणा भवन्त्येते न हीयन्ते च रंहसः ॥	KK-01-11-186-049c
पुरा कृतं महेन्द्रस्य वज्रं वृत्रनिबर्हणम् ।	KK-01-11-186-050a
दशधा शतधा चैव तच्छीर्णं वृत्रमूर्धनि ॥	KK-01-11-186-050c
ततो भागीकृतो देवैर्वज्रभाग उपास्यते ।	KK-01-11-186-051a
लोके यशोधनं किञ्चित्सैव वज्रतनुः स्मृता ॥	KK-01-11-186-051c
वज्रपाणिर्ब्राह्मणः स्यात्क्षत्रं वज्ररथं स्मृतम् ।	KK-01-11-186-052a
वैश्या वै दानवज्राश्च कर्मवज्रा यवीयसः ॥	KK-01-11-186-052c
क्षत्रवज्रस्य भागेन अवध्या वाजिनः स्मृताः ।	KK-01-11-186-053a
रथाङ्गं वडबा सूते शूराश्चाश्वेषु ये मताः ॥	KK-01-11-186-053c
कामवर्णाः कामजवाः कामतः समुपस्थिताः ।	KK-01-11-186-054a
इति गन्धर्वजाः कामं पूरयिष्यन्ति मे हयाः ॥	KK-01-11-186-054c
अर्जुन उवाच 	KK-01-11-186-055
यदि प्रीतेन मे दत्तं संशये जीवितस्य वा ।	KK-01-11-186-055a
विद्याधनं श्रुतं वाऽपि न तद्गन्धर्व रोचये ॥	KK-01-11-186-055c
गन्धर्व उवाच 	KK-01-11-186-055
संयोगो वै प्रीतिकरो महत्सु प्रतिदृश्यते ।	KK-01-11-186-056a
जीवितस्य प्रदानेन प्रीतो विद्यां ददामि ते ॥	KK-01-11-186-056c
त्वत्तोऽप्यहं ग्रहीष्यामि अस्त्रमाग्नेयमुत्तमम् ।	KK-01-11-186-057a
तथैव योग्यं बीभत्सो चिराय मरतर्षभ ॥	KK-01-11-186-057c
अर्जुन उवाच 	KK-01-11-186-058
त्वत्तोऽस्त्रेण वृणोम्यश्वान्संयोगः शाश्वतोऽस्तुनौ ।	KK-01-11-186-058a
सखे तद्ब्रूहि गन्धर्व युष्मभ्यो यद्भयं भवेत् ॥	KK-01-11-186-058c
कारणं ब्रूहि गन्धर्व किं तद्येन स्म धर्षिताः ।	KK-01-11-186-059a
यान्तो वेदविदः सर्वे सन्तो रात्रावरिन्दमाः ॥	KK-01-11-186-059c
गन्धर्व उवाच 	KK-01-11-186-060
अनग्नयोऽनाहुतयो न च विप्रपुरस्कृताः ।	KK-01-11-186-060a
यूयं ततो धर्षिताः स्थ मया वै पाण्डुनन्दनाः ॥	KK-01-11-186-060c
`यक्षराक्षसगन्धर्वपिशाचपतगोरगाः ।	KK-01-11-186-061a
धर्षन्ति नरव्याघ्र न ब्राह्मणपुरस्कृतान् ॥	KK-01-11-186-061c
जानतापि मया तस्मात्तेजश्चाभिजनं च वः ।	KK-01-11-186-062a
इयमग्निमतां श्रेष्ठ धर्षिता वै पुरागतिः ॥	KK-01-11-186-062c
को हि वस्त्रिषु लोकेषु न वेद भरतर्षभ ।	KK-01-11-186-063a
स्वैर्गुणैर्विस्तृतं श्रीमद्यशोऽग्र्यं भूरिवर्चसाम्' ॥	KK-01-11-186-063c
यक्षराक्षसगन्धर्वाः पिशाचोरगदानवाः ।	KK-01-11-186-064a
विस्तरं कुरुवंशस्य धीमन्तः कथयन्ति ते ॥	KK-01-11-186-064c
नारदप्रभृतीनां तु देवर्षीणां मया श्रुतम् ।	KK-01-11-186-065a
गुणान्कथयतां वीर पूर्वेषां तव धीमताम् ॥	KK-01-11-186-065c
स्वयं चापि मया दृष्टश्चरता सागराम्बराम् ।	KK-01-11-186-066a
इमां वसुमतीं कृत्स्नां प्रभावः सुकुलस्य ते ॥	KK-01-11-186-066c
वेदे धनुषि चाचार्यमभिजानामि तेऽर्जुन ।	KK-01-11-186-067a
विश्रुतं त्रिषु लोकेषु भारद्वाजं यशस्विनम् ॥	KK-01-11-186-067c
`सर्ववेदविदां श्रेष्ठं सर्वशस्त्रभृतां वरम् ।	KK-01-11-186-068a
द्रोणमिष्वस्त्रकुशलं धनुष्यङ्गिरसां  वरम् ॥'	KK-01-11-186-068c
धर्मं वायुं च शक्रं च विजानाम्यश्विनौ तथा ।	KK-01-11-186-069a
पाण्डुं च कुरुशार्दूल षडेतान्कुरुवर्धनान् ।	KK-01-11-186-069c
पितॄनेतानहं पार्थ देवमानुषसत्तमान् ॥	KK-01-11-186-069e
दिव्यात्मानो महात्मानः सर्वशस्त्रभृतां वराः ।	KK-01-11-186-070a
भवन्तो भ्रातरः शूराः सर्वे सुचरितव्रताः ॥	KK-01-11-186-070c
उत्तमां च मनोबुद्धिं भवतां भावितात्मनाम् ।	KK-01-11-186-071a
जानन्नपि च वः पार्थ कृतवानिह धर्षणाम् ॥	KK-01-11-186-071c
स्त्रीसकाशे च कौरव्य न पुमान्क्षन्तुमर्हति ।	KK-01-11-186-072a
धर्षणामात्मनः पश्यन्ब्राहुद्रविणमाश्रितः ॥	KK-01-11-186-072c
नक्तं च बलमस्माकं भूय एवाभिवर्धते ।	KK-01-11-186-073a
यतस्ततो मां कौन्तेय सदारं मन्युराविशत् ॥	KK-01-11-186-073c
सोऽहं त्वयेह विजितः सङ्ख्ये तापत्यवर्धन ।	KK-01-11-186-074a
येन तेनेह विधिना कीर्त्यमानं निबोध मे ॥	KK-01-11-186-074c
ब्रह्मचर्यं परो धर्मः स चापि नियतस्त्वयि ।	KK-01-11-186-075a
यस्मात्तस्मादहं पार्थ रणेऽस्मि विजितस्त्वया ॥	KK-01-11-186-075c
यस्तु स्यात्क्षत्रियः कश्चित्कामवृत्तः परन्तप ।	KK-01-11-186-076a
नक्तं च युधि युध्येत न स जीवेत्कथञ्चन ॥	KK-01-11-186-076c
यस्तु स्यात्कामवृत्तोऽपि पार्थ ब्रह्मपुरस्कृतः ।	KK-01-11-186-077a
जयेन्नक्तञ्चरान्सर्वान्स पुरोहितधूर्गतः ॥	KK-01-11-186-077c
तस्मात्तापत्य यत्किञ्चिन्नृणां श्रेय इहेप्सितम् ।	KK-01-11-186-078a
तस्मिन्कर्मणि योक्तव्या दान्तात्मानः पुरोहिताः ॥	KK-01-11-186-078c
वेदे षडङ्गे निरताः शुचयः सत्यवादिनः ।	KK-01-11-186-079a
धर्मात्मानः कृतात्मानः स्युर्नृपाणां पुरोहिताः ॥	KK-01-11-186-079c
जयश्च नियतो राज्ञः स्वर्गश्च तदनन्तरम् ।	KK-01-11-186-080a
यस्य स्याद्धर्मविद्वाग्मी पुरोधाः शीलवाञ्शुचिः ॥	KK-01-11-186-080c
लाभं लब्धुमलब्धं वा लब्धं वा परिरक्षितुम् ।	KK-01-11-186-081a
पुरोहितं प्रकुर्वीत राजा गुणसमन्वितम् ॥	KK-01-11-186-081c
पुरोहितमते तिष्ठेद्य इच्छेद्भूतिमात्मनः ।	KK-01-11-186-082a
प्राप्तुं वसुमतीं सर्वां सर्वशः सागराम्बराम् ॥	KK-01-11-186-082c
न हि केवलशौर्येण तापत्याभिजनेन च ।	KK-01-11-186-083a
जयेदब्राह्मणः कश्चिद्भूमिं भूमिपतिः क्वचित् ॥	KK-01-11-186-083c
तस्मादेवं विजानीहि कुरूणां वंशवर्धन ।	KK-01-11-186-084a
ब्राह्मणप्रमुखं राज्यं शक्यं पालयितुं चिरम् ॥ ॥	KK-01-11-186-084c
	
	
	
	
	
	
	
	
	
	
	
	
	
	
	
	
	
	
	
	
	
अध्यायः 187	
	
	
अर्जुन उवाच 	KK-01-11-187-001
तापत्य इति यद्वाक्यमुक्तवानसि मामिह ।	KK-01-11-187-001a
तदहं ज्ञातुमिच्छामि तापत्यार्थं विनिश्चितम् ॥	KK-01-11-187-001c
तपती नाम का चैषा तापत्या यत्कृते वयम् ।	KK-01-11-187-002a
कौन्तेया हि वयं साधो तत्त्वमिच्छामि वेदितुम् ॥	KK-01-11-187-002c
वैशम्पायन उवाच 	KK-01-11-187-003
एवमुक्तः स गन्धर्वः कुन्तीपुत्रं धनञ्जयम् ।	KK-01-11-187-003a
विश्रुतं त्रिषु लोकेषु श्रावयामास वै कथाम् ॥	KK-01-11-187-003c
हन्त ते कथयिष्यामि कथामेतां मनोरमाम् ।	KK-01-11-187-004a
यथावदखिलां पार्थ सर्वबुद्धिमतां वर ॥	KK-01-11-187-004c
उक्तवानस्मि येन त्वां तापत्य इति यद्वचः ।	KK-01-11-187-005a
तत्तेऽहं कथयिष्यामि शृणुष्वैकमना भव ॥	KK-01-11-187-005c
य एष दिवि धिष्ण्येन नाकं व्याप्नोति तेजसा ।	KK-01-11-187-006a
एतस्य तपती नाम बभूव सदृशी सुता ॥	KK-01-11-187-006c
विवस्वतो वै देवस्य सावित्र्यवरजा विभो ।	KK-01-11-187-007a
विश्रुता त्रिषु लोकेषु तपती तपसा युता ॥	KK-01-11-187-007c
न देवी नासुरी चैव न यक्षी न च राक्षसी ।	KK-01-11-187-008a
नाप्सरा न च गन्धर्वी तथा रूपेण काचन ॥	KK-01-11-187-008c
सुविभक्तानवद्याङ्गी स्वसितायतलोचना ।	KK-01-11-187-009a
स्वाचारा चैव साध्वी च सुवेषा चैव भामिनी ॥	KK-01-11-187-009c
त तस्याः सदृशं कञ्चित्त्रिषु लोकेषु भारत ।	KK-01-11-187-010a
भर्तारं सविता मेने रूपशीलगुणश्रुतैः ॥	KK-01-11-187-010c
सम्प्राप्तयौवनां पश्यन्देयां दुहितरं तु ताम् ।	KK-01-11-187-011a
'द्व्यष्टवर्षां तु तां श्यामां सविता रूपशालिनीम् ।'	KK-01-11-187-011c
नोपलेभे ततः शान्तिं सम्प्रदानं विचिन्तयन् ॥	KK-01-11-187-011e
अथर्क्षपुत्रः कौन्तेय कुरूणामृषभो बली ।	KK-01-11-187-012a
सूर्यमाराधयामास नृपः संवरणस्तदा ॥	KK-01-11-187-012c
अर्घ्यमाल्योपहाराद्यैर्गन्धैश्च नियतः शुचिः ।	KK-01-11-187-013a
नियमैरुपवासैश्च तपोभिर्विविधैरपि ॥	KK-01-11-187-013c
सुश्रूषुरनहंवादी शुचिः पौरवनन्दन ।	KK-01-11-187-014a
अंशुमन्तं समुद्यन्तं पूजयामास भक्तिमान् ॥	KK-01-11-187-014c
ततः कृतज्ञं धर्मज्ञं रूपेणासदृशं भुवि ।	KK-01-11-187-015a
तपत्याः सदृशं मेने सूर्यः संवरणं पतिम् ॥	KK-01-11-187-015c
दातुमैच्छत्ततः कन्यां तस्मै संवरणाय ताम् ।	KK-01-11-187-016a
नृपोत्तमाय कौरव्य विश्रुताभिजनाय च ॥	KK-01-11-187-016c
यथा हि दिवि दीप्तांशुः प्रभासयति तेजसा ।	KK-01-11-187-017a
तथा भुवि महिपालो दीप्त्या संवरणोऽभवत् ॥	KK-01-11-187-017c
यथाऽर्चयन्ति चादित्यमुद्यन्तं ब्रह्मवादिनः ।	KK-01-11-187-018a
तथा संवरणं पार्थ ब्राह्मणावरजाः प्रजाः ॥	KK-01-11-187-018c
स सोममति कान्तत्वादादित्यमति तेजसा ।	KK-01-11-187-019a
बभूव नृपतिः श्रीमान्सुहृदां दुर्हृदामपि ॥	KK-01-11-187-019c
एवङ्गुणस्य नृपतेस्तथावृत्तस्य कौरव ।	KK-01-11-187-020a
तस्मै दातुं मनश्चक्रे तपतीं तपनः स्वयम् ॥	KK-01-11-187-020c
स कदाचिदथो राजा श्रीमानमितविक्रमः ।	KK-01-11-187-021a
चचार मृगयां पार्थ पर्वतोपवने किल ॥	KK-01-11-187-021c
चरतो मृगयां तस्य क्षुत्पिपासासमन्वितः ।	KK-01-11-187-022a
ममार राज्ञः कौन्तेय गिरावप्रतिमो हयः ॥	KK-01-11-187-022c
स मृताश्वश्चरन्पार्थ पद्भ्यामेव गिरौ नृपः ।	KK-01-11-187-023a
ददर्शासदृशीं लोके कन्यामायतलोचनाम् ॥	KK-01-11-187-023c
स एव एकामासाद्य कन्यां परबलार्दनः ।	KK-01-11-187-024a
तस्थौ नृपतिशार्दूलः पश्यन्नविचलेक्षणः ॥	KK-01-11-187-024c
स हि तां तर्कयामास रूपतो नृपतिः श्रियम् ।	KK-01-11-187-025a
पुनः सन्तर्कयामास रवेर्भ्रष्टामिव प्रभाम् ॥	KK-01-11-187-025c
वपुषा वर्चसा चैव शिखामिव विभावसोः ।	KK-01-11-187-026a
प्रसन्नत्वेन कान्त्या च चन्द्ररेखामिवामलाम् ॥	KK-01-11-187-026c
गिरिपृष्ठे तु सा यस्मिन्स्थिता स्वसितलोचना ।	KK-01-11-187-027a
विभ्राजमाना शुशुभे प्रतिमेव हिरण्मयी ॥	KK-01-11-187-027c
तस्या रूपेण स गिरिर्वेषेण च विशेषतः ।	KK-01-11-187-028a
ससवृक्षक्षुपलतो हिरण्मय इवाभवत् ॥	KK-01-11-187-028c
अवमेने च तां दृष्ट्वा सर्वलोकेषु योषितः ।	KK-01-11-187-029a
अवाप्तं चात्मनो मेने स राजा चक्षुषः फलम् ॥	KK-01-11-187-029c
जन्मप्रभृति यत्किचिन्द्दृष्टवान्स महीपतिः ।	KK-01-11-187-030a
रूपं न सदृशं तस्यास्तर्कयामास किञ्चन ॥	KK-01-11-187-030c
तया बद्धमनश्चक्षुः पाशैर्गुणमयैस्तदा ।	KK-01-11-187-031a
न चचाल ततो देशाद्बुबुधे न च किञ्चन ॥	KK-01-11-187-031c
अस्या नूनं विशालाक्ष्याः सदेवासुरमानुषम् ।	KK-01-11-187-032a
लोकं निर्मथ्य धात्रेदं रूपमाविष्कृतं कृतम् ॥	KK-01-11-187-032c
एवं सन्तर्कयामास रूपद्रविणसम्पदा ।	KK-01-11-187-033a
कन्यामसदृशीं लोके नृपः संवरणस्तदा ॥	KK-01-11-187-033c
तां च दृष्ट्वैव कल्याणीं कल्याणाभिजनो नृपः ।	KK-01-11-187-034a
जगाम मनसा चिन्तां कामबाणेन पीडितः ॥	KK-01-11-187-034c
दह्यमानः स तीव्रेण नृपतिर्मन्मथाग्निना ।	KK-01-11-187-035a
अप्रगल्भां प्रगल्भस्तां तदोवाच मनोहराम् ॥	KK-01-11-187-035c
काऽसि कस्यासि रम्भोरु किमर्थं चेह तिष्ठसि ।	KK-01-11-187-036a
कथं च निर्जनेऽरण्ये चरस्येका शुचिस्मिते ॥	KK-01-11-187-036c
त्वं हि सर्वानवद्याङ्गी सर्वाभरणभूषिता ।	KK-01-11-187-037a
विभूषणमिवैतेषां भूषणानामभीप्सितम् ॥	KK-01-11-187-037c
न देवीं नासुरीं चैव न यक्षीं न च राक्षसीम् ।	KK-01-11-187-038a
न च भोगवतीं मन्ये न गन्धर्वीं न मानुषीम् ॥	KK-01-11-187-038c
या हि दृष्टा मया काश्चिच्छ्रुता वाऽपि वराङ्गनाः ।	KK-01-11-187-039a
न तासां सदृशीं मन्ये त्वामहं मत्तकाशिनि ॥	KK-01-11-187-039c
दृष्ट्वैव चारुवदने चन्द्रात्कान्ततरं तव ।	KK-01-11-187-040a
वदनं पद्मपत्राक्षं मां मथ्नातीव मन्मथः ॥	KK-01-11-187-040c
एवं तां स महीपालो बभाषे न तु सा तदा ।	KK-01-11-187-041a
कामार्तं निर्जनेऽरण्ये प्रत्यबाषथ किञ्चन ॥	KK-01-11-187-041c
ततो लालप्यमानस्य पार्थिवस्यायतेक्षणा ।	KK-01-11-187-042a
सौदामिनीव चाभ्रेषु तत्रैवान्तरधीयत ॥	KK-01-11-187-042c
तामन्वेष्टुं स नृपतिः परिचक्राम सर्वतः ।	KK-01-11-187-043a
वनं वनजपत्राक्षीं भ्रमन्नुन्मत्तवत्तदा ॥	KK-01-11-187-043c
अपश्यमानः स तु तां बहु तत्र विलप्य च ।	KK-01-11-187-044a
निश्चेष्टः पार्थिवश्रेष्ठो मुहूर्तं स व्यतिष्ठत ॥ ॥	KK-01-11-187-044c
	
	
	
	
	
	
अध्यायः 188	
	
	
गन्धर्व उवाच 	KK-01-11-188-001
अथ तस्यामदृश्यायां नृपतिः काममोहितः ।	KK-01-11-188-001a
पातनः शत्रुसङ्घानां पपात धरणीतले ॥	KK-01-11-188-001c
तस्मिन्निपतिते भूमावथ सा चारुहासिनी ।	KK-01-11-188-002a
पुनः पीनायतश्रोणी दर्शयामास तं नृपम् ॥	KK-01-11-188-002c
अथाबभाषे कल्याणी वाचा मधुरया नृपम् ।	KK-01-11-188-003a
तं कुरूणां कुलकरं कामाभिहतचेतसम् ॥	KK-01-11-188-003c
उवाच मधुरं वाक्यं तपती हसतीव सा ।	KK-01-11-188-004a
उत्तिष्ठोत्तिष्ठ भद्रं ते न त्वमर्हस्यरिन्दम ॥	KK-01-11-188-004c
मोहं नृपतिशार्दूल गन्तुमाविष्कृतः क्षितौ ।	KK-01-11-188-005a
एवमुक्तोऽथ नृपतिर्वाचा मधुरया तदा ॥	KK-01-11-188-005c
ददर्श विपुलश्रोणीं तामेवाभिमुखे स्थिताम् ।	KK-01-11-188-006a
अथ तामसितापाङ्गीमाबभाषे स पार्थिवः ॥	KK-01-11-188-006c
मन्मथाग्निपरीतात्मा सन्दिग्धाक्षरया गिरा ।	KK-01-11-188-007a
साधु त्वमसितापाङ्गि कामार्तं मत्तकाशिनि ॥	KK-01-11-188-007c
भजस्व भजमानं मां प्राणा हि प्रजहन्ति माम् ।	KK-01-11-188-008a
त्वदर्थं हि विशालाक्षि मामयं निशितैः शरैः ॥	KK-01-11-188-008c
कामः कमलगर्भाभे प्रतिविध्यन्न शाम्यति ।	KK-01-11-188-009a
दष्टमेवमनाक्रन्दे भद्रे काममहाहिना ॥	KK-01-11-188-009c
सा त्वं पीनायतश्रोणी मामाप्नुहि वरानने ।	KK-01-11-188-010a
त्वदधीना हि मे प्राणाः किन्नरोद्गीतभाषिणि ॥	KK-01-11-188-010c
चारुसर्वानवद्याङ्गि पद्मेन्दुप्रतिमानने ।	KK-01-11-188-011a
न ह्यहं त्वदृते भीरु शक्ष्यामि खलु जीवितुम् ॥	KK-01-11-188-011c
कामः कमलपत्राक्षि प्रतिविध्यति मामयम् ।	KK-01-11-188-012a
तस्मात्कुरु विशालाक्षि मय्यनुक्रोशमङ्गने ॥	KK-01-11-188-012c
भक्तं मामसितापाङ्गि न परित्यक्तुमर्हसि ।	KK-01-11-188-013a
त्वं हि मां प्रीतियोगेन त्रातुमर्हसि भामिनि ॥	KK-01-11-188-013c
त्वद्दर्शनकृतस्नेहं मनश्चलति मे भृशम् ।	KK-01-11-188-014a
न त्वां दृष्ट्वा पुनश्चान्यां द्रष्टुं कल्याणि रोचते ॥	KK-01-11-188-014c
प्रसीद वशगोऽहं ते भक्तं मां भज भामिनि ।	KK-01-11-188-015a
दृष्ट्वैव त्वां वरारोहे मन्मथो भृशमङ्गने ॥	KK-01-11-188-015c
अन्तर्गतं विशालाक्षि विध्यति स्म पतत्त्रिभिः ।	KK-01-11-188-016a
मन्मथाग्निसमुद्भूतं दाहं कमललोचने ॥	KK-01-11-188-016c
प्रीतिसंयोगयुक्ताभिरद्भिः प्रह्लादयस्व मे ।	KK-01-11-188-017a
पुष्पायुधं दुराधर्षं प्रचण्डशरकार्मुकम् ॥	KK-01-11-188-017c
त्वद्दर्शनसमुद्भूतं विध्यन्तं दुःसहैः शरैः ।	KK-01-11-188-018a
उपशामय कल्याणि आत्मदानेन भामिनि ॥	KK-01-11-188-018c
गान्धर्वेण विवाहेन मामुपैहि वराङ्गने ।	KK-01-11-188-019a
विवाहानां हि रम्भोरु गान्धर्वः श्रेष्ठ उच्यते ॥	KK-01-11-188-019c
तपत्युवाच 	KK-01-11-188-020
नाहमीशाऽऽत्मनो राजन्कन्या पितृमती ह्यहम् ।	KK-01-11-188-020a
मयि चेदस्ति ते प्रीतिर्याचस्व पितरं मम ॥	KK-01-11-188-020c
यथा हि ते मया प्राणाः सम्भृताश्च नरेश्वर ।	KK-01-11-188-021a
दर्शनादेव भूयस्त्वं तथा प्राणान्ममाहरः ॥	KK-01-11-188-021c
न चाहमीशा देहस्य तस्मान्नृपतिसत्तम ।	KK-01-11-188-022a
समीपं नोपगच्छामि न स्वतन्त्रा हि योषितः ॥	KK-01-11-188-022c
का हि सर्वेषु लोकेषु विश्रुताभिजनं नृपम् ।	KK-01-11-188-023a
कन्या नाभिलषेन्नाथं भर्तारं भक्तवत्सलम् ॥	KK-01-11-188-023c
तस्मादेवं गते काले याचस्व पितरं मम ।	KK-01-11-188-024a
आदित्यं प्रणिपातेन तपसा नियमेन च ॥	KK-01-11-188-024c
स चेत्कामयते दातुं तव मामरिसूदन ।	KK-01-11-188-025a
भविष्याम्यद्य ते राजन्सततं वशवर्तिनी ॥	KK-01-11-188-025c
अहं हि तपती नाम सावित्र्यवरजा सुता ।	KK-01-11-188-026a
अस्य लोकप्रदीपस्य सवितुः क्षत्रियर्षभ ॥ ॥	KK-01-11-188-026c
	
	
	
	
	
	
अध्यायः 189	
	
	
गन्धर्व उवाच 	KK-01-11-189-001
एवमुक्त्वा ततस्तूर्णं जगामोर्ध्वमनिन्दिता ।	KK-01-11-189-001a
`तपतीतपतीत्येव विललापातुरो नृपः ॥	KK-01-11-189-001c
प्रास्स्वलच्चासकृद्राजा पुनरुत्थाय धावति ।	KK-01-11-189-002a
धावमानस्तु तपतीमदृष्ट्वैव महीपतिः ।'	KK-01-11-189-002c
स तु राजा पुनर्भूमौ तत्रैव निपपात ह ॥	KK-01-11-189-002e
अन्वेषमाणः सबलस्तं राजानं नृपोत्तमम् ।	KK-01-11-189-003a
अमात्यः सानुयात्रश्च तं ददर्श महावने ॥	KK-01-11-189-003c
क्षितौ निपतितं काले शक्रध्वजमिवोच्छ्रितम् ।	KK-01-11-189-004a
त हि दृष्ट्वा महेष्वासं निरस्तं पतितं भुवि ॥	KK-01-11-189-004c
बभूव सोऽस्य सचिवः सम्प्रदीप्त इवाग्निना ।	KK-01-11-189-005a
त्वरया चोपसङ्गम्य स्नेहादागतसम्भ्रमः ॥	KK-01-11-189-005c
तं समुत्थापयामास नृपतिं काममोहितम् ।	KK-01-11-189-006a
भूतलाद्भूमिपालेशं पितेव पतितं सुतम् ॥	KK-01-11-189-006c
प्रज्ञया वयसा चैव वृद्धः कीर्त्या नयेन च ।	KK-01-11-189-007a
अमात्यस्तं समुत्थाप्य बभूव विगतज्वरः ॥	KK-01-11-189-007c
उवाच चैनं कल्याण्या वाचा मधुरयोत्थिम् ।	KK-01-11-189-008a
मा भैर्मनुजशार्दूल भद्रमस्तु तवानघ ॥	KK-01-11-189-008c
क्षुत्पिपासापरिश्रान्तं तर्कयामास वै नृपम् ।	KK-01-11-189-009a
पतितं पातनं सङ्ख्ये शात्रवाणां महीतले ॥	KK-01-11-189-009c
वारिणा च सुशीतेन शिरस्तस्याभ्यषेचयत् ।	KK-01-11-189-010a
अस्पृशन्मुकुटं राज्ञः पुण्डरीकसुगन्धिना ॥	KK-01-11-189-010c
ततः प्रत्यागतप्राणस्तद्बलं बलवान्नृपः ।	KK-01-11-189-011a
सर्वं विसर्जयामास तमेकं सचिवं विना ॥	KK-01-11-189-011c
ततस्तस्याज्ञया राज्ञो विप्रतस्थे महद्बलम् ।	KK-01-11-189-012a
स तु राजा गिरिप्रस्थे तस्मिन्पुनरुपाविशत् ॥	KK-01-11-189-012c
ततस्तस्मिन् गिरिवरे शुचिर्भूत्वा कृताञ्जलिः ।	KK-01-11-189-013a
आरिराधयिषुः सूर्यं तस्थावूर्ध्वमुखः क्षितौ ॥	KK-01-11-189-013c
जगाम मनसा चैव वसिष्ठमृषिसत्तमम् ।	KK-01-11-189-014a
पुरोहितममित्रघ्नं तदा संवरणो नृपः ॥	KK-01-11-189-014c
नक्तन्दिनमथैकत्र स्थिते तस्मिञ्जनाधिपे ।	KK-01-11-189-015a
अथाजगाम विप्रर्षिस्तदा द्वादशमेऽहनि ॥	KK-01-11-189-015c
स विदित्वैव नृपतिं तपत्या हृतमानसम् ।	KK-01-11-189-016a
दिव्येन विधिना ज्ञात्वा भावितात्मा महानृपिः ॥	KK-01-11-189-016c
तथा तु नियतात्मानं तं नृपं मुनिसत्तमः ।	KK-01-11-189-017a
आबभाषे स धर्मात्मा तस्यैवार्थचिकीर्षया ॥	KK-01-11-189-017c
स तस्य मनुजेन्द्रस्य पश्यतो भगवानृषिः ।	KK-01-11-189-018a
ऊर्ध्वमाचक्रमे द्रष्टुं भास्करं भास्करद्युतिः ॥	KK-01-11-189-018c
`योजनानां तु नियुतं क्षणाद्गत्वा तपोधनः ।'	KK-01-11-189-019a
'सहस्रांशुं ततो विप्रः कृताञ्जलिरुपस्थितः ।'	KK-01-11-189-019c
वसिष्ठोहमिति प्रीत्या स चात्मानं न्यवेदयत् ॥	KK-01-11-189-019e
तमुवाच महातेजा विवस्वान्मुनिसत्तमम् ।	KK-01-11-189-020a
महर्षे स्वागतं तेऽस्तु कथयस्व यथेप्सितम् ॥	KK-01-11-189-020c
यदिच्छसि महाभाग मत्तः प्रवदतां वर ।	KK-01-11-189-021a
तत्ते दद्यामभिप्रेतं यद्यपि स्यात्सुदुर्लभम् ॥	KK-01-11-189-021c
एवमुक्तः स तेनर्षिर्वसिष्ठः संस्तुवन्गिरा ।	KK-01-11-189-022a
प्रणिपत्य विवस्वन्तं भानुमन्तमथाब्रवीत् ॥	KK-01-11-189-022c
`योजनानां चतुष्षष्टिं निमेषात्त्रिशतं तथा ।	KK-01-11-189-023a
अश्वैर्गच्छति नित्यं यस्तत्पार्श्वस्थोऽब्रवीदिदम् ॥	KK-01-11-189-023c
वसिष्ठ उवाच 	KK-01-11-189-024
अजाय लोकत्रयपावनाय भूतात्मने गोपतये वृषाय ।	KK-01-11-189-024a
सूर्याय सर्गप्रलयालयाय नमो महाकारुणिकोत्तमाय ॥	KK-01-11-189-024c
विवस्वते ज्ञानभृतेऽन्तरात्मने जगत्प्रदीपाय जगद्धितैषिणे ।	KK-01-11-189-025a
स्वयम्भुवे दीप्तसहस्रचक्षुषे सुरोत्तमायामिततेजसे नमः ॥	KK-01-11-189-025c
नमः सवित्रे जगदेकचक्षुषे जगत्प्रसूतिस्थितिनाशहेतवे ।	KK-01-11-189-026a
त्रयीमयाय त्रिगुणात्मधारिणे विरिञ्चनारायणशङ्करात्मने ॥	KK-01-11-189-026c
सूर्य उवाच 	KK-01-11-189-027
संस्तुतो वरदः सोऽहं वरं वरय सुव्रत ।	KK-01-11-189-027a
स्तुतिस्त्वयोक्ता भक्तानां जप्येयं वरदोस्म्यहम्' ॥	KK-01-11-189-027c
वसिष्ठ उवाच 	KK-01-11-189-028
यैषा ते तपती नाम सावित्र्यवरजा सुता ।	KK-01-11-189-028a
तां त्वां संवरणस्यार्थे वरयामि विभावसो ॥	KK-01-11-189-028c
स हि राजा बृहत्कीर्तिर्धर्मार्थविदुदारधीः ।	KK-01-11-189-029a
युक्तः संवरणो भर्ता दुहितुस्ते विहङ्गम ॥	KK-01-11-189-029c
गन्धर्व उवाच 	KK-01-11-189-030
इत्युक्तः स तदा तेन ददानीत्येव निश्चितः ।	KK-01-11-189-030a
प्रत्यभाषत तं विप्रं प्रतिनन्द्य दिवाकरः ॥	KK-01-11-189-030c
वरः संवरणो राज्ञां त्वमृषीणां वरो मुने ।	KK-01-11-189-031a
तपती योषितां श्रेष्ठा किमन्यत्रापवर्जनात् ॥	KK-01-11-189-031c
ततः सर्वानवद्याङ्गीं तपतीं तपनः स्वयम् ।	KK-01-11-189-032a
ददौ संवरणस्यार्थे वसिष्ठाय महात्मने ॥	KK-01-11-189-032c
प्रतिजग्राह तां कन्यां महर्षिस्तपतीं तदा ।	KK-01-11-189-033a
वसिष्ठोऽथ विसृष्टस्तु पुनरेवाजगाम ह ॥	KK-01-11-189-033c
यत्र विख्यातकीर्तिः स कुरूणामृषभोऽभवत् ।	KK-01-11-189-034a
स राजा मन्मथाविष्टस्तद्गतेनान्तरात्मना ॥	KK-01-11-189-034c
दृष्ट्वा च देवकन्यां तां तपतीं चारुहासिनीम् ।	KK-01-11-189-035a
वसिष्ठेन सहायान्तीं संहृष्टोऽभ्यधिकं बभौ ॥	KK-01-11-189-035c
रुरुचे साऽधिकं सुभ्रूरापतन्ती नभस्तलात् ।	KK-01-11-189-036a
सौदामनीव विभ्रष्टा द्योतयन्ती दिशस्त्विषा ॥	KK-01-11-189-036c
कृच्छ्राद्द्वादशरात्रे तु तस्य राज्ञः समाहिते ।	KK-01-11-189-037a
आजगाम विशुद्धात्मा वसिष्ठो भगवानृषिः ॥	KK-01-11-189-037c
तपसाऽऽराध्य वरदं देवं गोपतिमीश्वरम् ।	KK-01-11-189-038a
लेभे संवरणो भार्यां वसिष्ठस्यैव तेजसा ॥	KK-01-11-189-038c
ततस्तस्मिन्गिरिश्रेष्ठे देवगन्धर्वसेविते ।	KK-01-11-189-039a
जग्राह विधिवत्पाणिं तपत्याः स नरर्षभः ॥	KK-01-11-189-039c
वसिष्ठेनाभ्यनुज्ञातस्तस्मिन्नेव धराधरे ।	KK-01-11-189-040a
सोऽकामयत राजर्षिर्विहर्तुं सह भार्यया ॥	KK-01-11-189-040c
ततः पुरे च राष्ट्रे च वनेषूपवनेषु च ।	KK-01-11-189-041a
आदिदेश महीपालस्तमेव सचिवं तदा ॥	KK-01-11-189-041c
नृपतिं त्वभ्यनुज्ञाप्य वसिष्ठोऽथापचक्रमे ।	KK-01-11-189-042a
सोऽथ राजा गिरौ तस्मिन्विजहारामरो यथा ॥	KK-01-11-189-042c
ततो द्वादशवर्षाणि काननेषु वनेषु च ।	KK-01-11-189-043a
रेमे तस्मिन्गिरौ राजा तयैव सह भार्यया ॥	KK-01-11-189-043c
तस्य राज्ञः पुरे तस्मिन्समा द्वादश सत्तम ।	KK-01-11-189-044a
न ववर्ष सहस्राक्षो राष्ट्रे चैवास्य भारत ॥	KK-01-11-189-044c
ततस्तस्यामनावृष्ट्यां प्रवृत्तायामरिन्दम ।	KK-01-11-189-045a
प्रजाः क्षयमुपाजग्मुः सर्वाः सस्थाणुजङ्गमाः ॥	KK-01-11-189-045c
तस्मिंस्तथाविधे काले वर्तमाने सुदारुणे ।	KK-01-11-189-046a
नावश्यायः पपातोर्व्यां ततः सस्यानि नाऽरुहन् ॥	KK-01-11-189-046c
ततो विभ्रान्तमनसो जनाः क्षुद्भयपीडिताः ।	KK-01-11-189-047a
गृहाणि सम्परित्यज्य बभ्रमुः प्रदिशो दिशः ॥	KK-01-11-189-047c
ततस्तस्मिन्पुरे राष्ट्रे त्यक्तदारपरिग्रहाः ।	KK-01-11-189-048a
परस्परममर्यादाः क्षुधार्ता जघ्निरे जनाः ॥	KK-01-11-189-048c
तत्क्षुधार्तैर्निरानन्दैः शवभूतैस्तथा नरैः ।	KK-01-11-189-049a
अभवत्प्रेतराजस्य पुरं प्रेतैरिवावृतम् ॥	KK-01-11-189-049c
ततस्तत्तादृशं दृष्ट्वा स एव भगवानृषिः ।	KK-01-11-189-050a
अभ्याद्रवत धर्मात्मा वसिष्ठो मुनिसत्तमः ॥	KK-01-11-189-050c
तं च पार्थिवशार्दूलमानयामास तत्पुरम् ।	KK-01-11-189-051a
तपत्या सहितं राजन्वर्षे द्वादशमे गते ।	KK-01-11-189-051c
ततः प्रवृष्टस्तत्रासीद्यथापूर्वं सुरारिहा ॥	KK-01-11-189-051e
तस्मिन्नृपतिशार्दूले प्रविष्टे नगरं पुनः ।	KK-01-11-189-052a
प्रववर्ष सहस्राक्षः सस्यानि जनयन्प्रभुः ॥	KK-01-11-189-052c
ततः सराष्ट्रं मुमुदे तत्पुरं परया मुदा ।	KK-01-11-189-053a
तेन पार्थिवमुख्येन भावितं भावितात्मना ॥	KK-01-11-189-053c
ततो द्वादश वर्षाणि पुनरीजे नराधिपः ।	KK-01-11-189-054a
तपत्या सहितः पत्न्या यथा शच्या मरुत्पतिः ॥	KK-01-11-189-054c
गन्धर्व उवाच 	KK-01-11-189-055
एवमासीन्महाभागा तपती नाम पौर्विकी ।	KK-01-11-189-055a
तव वैवस्वती पार्थ तापत्यस्त्वं यया मतः ॥	KK-01-11-189-055c
तस्यां सञ्जनयामास कुरुं संवरणो नृपः ।	KK-01-11-189-056a
तपत्यां तपतां श्रेष्ठ तापत्यस्त्वं ततोऽर्जुन ॥ ॥	KK-01-11-189-056c
	
	
	
	
	
	
अध्यायः 190	
	
	
वैशम्पायन उवाच 	KK-01-11-190-001
स गन्धर्ववचः श्रुत्वा तत्तदा भरतर्षभ ।	KK-01-11-190-001a
अर्जुनः परया भक्त्या पूर्णचन्द्र इवाबभौ ॥	KK-01-11-190-001c
उवाच च महेष्वासो गन्धर्वं कुरुसत्तमः ।	KK-01-11-190-002a
जातकौतूहलोऽतीव वसिष्ठस्य तपोबलात् ॥	KK-01-11-190-002c
वसिष्ठ इति तस्यैतदृषेर्नाम त्वयेरितम् ।	KK-01-11-190-003a
एतदिच्छाम्यहं श्रोतुं यथावत्तद्वदस्व मे ॥	KK-01-11-190-003c
य एष गन्धर्वपते पूर्वेषां नः पुरोहितः ।	KK-01-11-190-004a
आसीदेतन्ममाचक्ष्व क एष भगवानृषिः ॥	KK-01-11-190-004c
गन्धर्व उवाच 	KK-01-11-190-005
ब्रह्मणो मानसः पुत्रो वसिष्ठोऽरुन्धतीपतिः ।	KK-01-11-190-005a
तपसा निर्जितौ शश्वदजेयावमरैरपि ॥	KK-01-11-190-005c
कामक्रोधावुभौ यस्य चरणौ समुवाहतुः ।	KK-01-11-190-006a
इन्द्रियाणां वशकरो वशिष्ठ इति चोच्यते ॥	KK-01-11-190-006c
`यथा कामश्च क्रोधश्च निर्जितावजितौ नरैः	KK-01-11-190-007a
जितारयो जिता लोकाः पन्थानश्च जिता दिशः ॥'	KK-01-11-190-007c
यस्तु नोच्छेदनं चक्रे कुशिकानामुदारधीः ।	KK-01-11-190-008a
विश्वामित्रापराधेन धारयन्मन्युमुत्तमम् ॥	KK-01-11-190-008c
पुत्रव्यसनसन्तप्तः शक्तिमानप्यशक्तवत् ।	KK-01-11-190-009a
विश्वामित्रविनाशाय न चक्रे कर्म दारुणम् ॥	KK-01-11-190-009c
मृतांश्च पुनराहर्तुं शक्तः पुत्रान्यमक्षयात् ।	KK-01-11-190-010a
कृतान्तं नातिचक्राम वेलामिव महोदधिः ॥	KK-01-11-190-010c
यं प्राप्य विजितात्मानं महात्मानं नराधिपाः ।	KK-01-11-190-011a
इक्ष्वाकवो महीपाला लेभिरे पृथिवीमिमाम् ॥	KK-01-11-190-011c
पुरोहितमिमं प्राप्य वसिष्ठमृषिसत्तमम् ।	KK-01-11-190-012a
ईजिरे क्रतुभिश्चैव नृपास्ते कुरुनन्दन ॥	KK-01-11-190-012c
स हि तान्याजयामास सर्वान्नृपतिसत्तमान् ।	KK-01-11-190-013a
ब्रह्मर्षिः पाण्डवश्रेष्ठ बृहस्पतिरिवामरान् ॥	KK-01-11-190-013c
तस्माद्धर्मप्रधानात्मा वेदधर्मविदीप्सितः ।	KK-01-11-190-014a
ब्राह्मणो गुणवान्कश्चित्पुरोधाः प्रतिदृश्यताम् ॥	KK-01-11-190-014c
क्षत्रियेणाभिजातेन पृथिवीं जेतुमिच्छता ।	KK-01-11-190-015a
पूर्वं पुरोहितः कार्यः पार्थ राज्याभिवृद्धये ॥	KK-01-11-190-015c
महीं जिगीषता राज्ञा ब्रह्म कार्यं पुरस्कृतम् ।	KK-01-11-190-016a
तस्मात्पुरोहितः कश्चिद्गुणवान्विजितेन्द्रियः ।	KK-01-11-190-016c
विद्वान्भवतु वो विप्रो धर्मकामार्थतत्त्ववित् ॥ ॥	KK-01-11-190-016e
	
	
	
	
	
	
अध्यायः 191	
	
	
अर्जुन उवाच 	KK-01-11-191-001
किन्निमित्तमभूद्वैरं विश्वामित्रवसिष्ठयोः ।	KK-01-11-191-001a
वसतोराश्रमे दिव्ये शंस नः सर्वमेव तत् ॥	KK-01-11-191-001c
गन्धर्व उवाच 	KK-01-11-191-002
इदं वासिष्ठमाख्यानं पुराणं परिचक्षते ।	KK-01-11-191-002a
पार्थ सर्वेषु लोकेषु यथावत्तन्निबोध मे ॥	KK-01-11-191-002c
कान्यकुब्जे महानासीत्पार्थिवो भरतर्षभ ।	KK-01-11-191-003a
गाधीति विश्रुतो लोके कुशिकस्यात्मसम्भवः ॥	KK-01-11-191-003c
तस्य धर्मात्मनः पुत्रः समृद्धबलवाहनः ।	KK-01-11-191-004a
विश्वामित्र इति ख्यतो बभूव रिपुमर्दनः ॥	KK-01-11-191-004c
स चचार सहामात्यो मृगयां गहने वने ।	KK-01-11-191-005a
मृगान्विध्यन्वराहांश्च रम्येषु मरुधन्वसु ॥	KK-01-11-191-005c
व्यायामकर्शितः सोऽथ मृगलिप्सुः पिपासितः ।	KK-01-11-191-006a
आजगाम नरश्रेष्ठ वसिष्ठस्याश्रमं प्रति ॥	KK-01-11-191-006c
तमागतमभिप्रेक्ष्य वसिष्ठः श्रेष्ठभागृषिः ।	KK-01-11-191-007a
विश्वामित्रं नरश्रेष्ठं प्रतिजग्राह पूजया ॥	KK-01-11-191-007c
पाद्यार्घ्याचमनीयैस्तं स्वागतेन च भारत ।	KK-01-11-191-008a
तथैव परिजग्राह वन्येन हविषा तदा ॥	KK-01-11-191-008c
तस्याथ कामधुग्धेनुर्वसिष्ठस्य महात्मनः ।	KK-01-11-191-009a
उक्ता कामान्प्रयच्छेति सा कामान्दुदुहे ततः ॥	KK-01-11-191-009c
`बाष्पाढ्यस्योदनस्यैव राशयः पर्वतोपमाः ।	KK-01-11-191-010a
निष्ठानानि च सूपांश्च दधिकुल्यास्तथैव च ॥	KK-01-11-191-010c
कूपांश्च घृतसम्पूर्णान्गौड्यान्नानि सहस्रशः ।	KK-01-11-191-011a
इक्षून्मधूनि लाजांश्च मैरेयांश्च वरासवान् ॥'	KK-01-11-191-011c
ग्राम्यारण्याश्चौषधीश्च दुदुहे पय एव च ।	KK-01-11-191-012a
षड्रसं चामृतनिभं रसायनमनुत्तमम् ॥	KK-01-11-191-012c
भोजनीयानि पेयानि भक्ष्याणि विविधानि च ।	KK-01-11-191-013a
लेह्यान्यमृतकल्पानि चोष्याणि च तथार्जुना ॥	KK-01-11-191-013c
रत्नानि च महार्हाणि वासांसि विविधानि च ।	KK-01-11-191-014a
तैः कामैः सर्वसम्पूर्णैः पूजितश्च महीपतिः ॥	KK-01-11-191-014c
सामात्यः सबलश्चैव तुतोष स भृशं तदा ।	KK-01-11-191-015a
षडुन्नतां सुपार्श्वोरुं पृथुपञ्चसमावृताम् ॥	KK-01-11-191-015c
मण्डूकनेत्रां स्वाकारां पीनोधसमनिन्दिताम् ।	KK-01-11-191-016a
सुवालधिं शङ्कुकर्णां चारुशृङ्गां मनोरमाम् ॥	KK-01-11-191-016c
पुष्टायतशिरोग्रीवां विस्मितः सोऽभिवीक्ष्यताम् ।	KK-01-11-191-017a
अभिनन्द्य स तां राजा नन्दिनीं गाधिनन्दनः ॥	KK-01-11-191-017c
अब्रवीच्च भृशं तुष्टः स राजा तमृषिं तदा ।	KK-01-11-191-018a
अर्बुदेन गवां ब्रह्मन्मम राज्येन वा पुनः ॥	KK-01-11-191-018c
नन्दिनीं सम्प्रयच्छस्व भुङ्क्ष्व राज्यं महामुने ।	KK-01-11-191-019a
वसिष्ठ उवाच 	KK-01-11-191-019
देवतातिथिपित्रर्थं याज्यार्थं च पयस्विनी ॥	KK-01-11-191-019c
अदेया नन्दिनीयं वै राज्येनापि तवानघ ।	KK-01-11-191-020a
विश्वामित्र उवाच 	KK-01-11-191-020
`रत्नं हि भगवन्नेतद्रत्नहारी च पार्थिवः ।'	KK-01-11-191-020c
क्षत्रियोऽहं भवान्विप्रस्तपःस्वाध्यायसाधनः ॥	KK-01-11-191-020e
ब्राह्मणेषु कुतो वीर्यं प्रशान्तेषु धृतात्मसु ।	KK-01-11-191-021a
अर्बुदेन गवां यस्त्वं न ददासि ममेप्सितम् ॥	KK-01-11-191-021c
स्वधर्मं न प्रहास्यामि नेष्यामि च बलेन गाम् ।	KK-01-11-191-022a
वसिष्ठ उवाच 	KK-01-11-191-022
बलस्थश्चासि राजा च बाहुवीर्यश्च क्षत्रियः ॥	KK-01-11-191-022c
यथेच्छसि तथा क्षिप्रं कुरु मा त्वं विचारय ।	KK-01-11-191-023a
गन्धर्व उवाच 	KK-01-11-191-023
एवमुक्तस्तथा पार्थ विश्वामित्रो बलादिव ॥	KK-01-11-191-023c
हंसचन्द्रप्रतीकाशां नन्दिनीं तां जहार गाम् ।	KK-01-11-191-024a
`सा तदा ह्रियमाणा च विश्वामित्रबलैर्बलात् ।'	KK-01-11-191-024c
कशादण्डप्रणुदिता काल्यमाना इतस्ततः ॥	KK-01-11-191-024e
हंभायमाना कल्याणी वसिष्ठस्याथ नन्दिनी ।	KK-01-11-191-025a
आगम्याभिमुखी पार्थ तस्थौ भगवदुन्मुखी ॥	KK-01-11-191-025c
भृशं च ताड्यमाना वै न जगामाश्रमात्ततः ।	KK-01-11-191-026a
वसिष्ठ उवाच 	KK-01-11-191-026
शृणोमि ते रवं भद्रे विनदन्त्याः पुनः पुनः ॥	KK-01-11-191-026c
ह्रियसे त्वं बलाद्भद्रे विश्वामित्रेण नन्दिनि ।	KK-01-11-191-027a
किं कर्तव्यं मया तत्र क्षमावान्ब्राह्मणो ह्यहम् ।	KK-01-11-191-027c
गन्धर्व उवाच 	KK-01-11-191-028
सा भयान्नन्दिनी तेषां बलानां भरतर्षभ ।	KK-01-11-191-028a
विश्वामित्रभयोद्विग्ना वसिष्ठं समुपागमत् ॥	KK-01-11-191-028c
गौरुवाच 	KK-01-11-191-029
कशाग्रदण्डाभिहतां क्रोशन्तीं मामनाथवत् ।	KK-01-11-191-029a
विश्वामित्रबलैर्घोरैर्भगवन् किमुपेक्षसे ॥	KK-01-11-191-029c
गन्धर्व उवाच 	KK-01-11-191-030
एवं तस्यां तदा पार्थ धर्षितायां महामुनिः ।	KK-01-11-191-030a
न चुक्षुभे तदा धैर्यान्न चचाल धृतव्रतः ॥	KK-01-11-191-030c
वसिष्ठ उवाच 	KK-01-11-191-031
क्षत्रियाणां बलं तेजो ब्राह्मणानां क्षमा बलम् ।	KK-01-11-191-031a
क्षमा मां भजते यस्माद्गम्यतां यदि रोचते ॥	KK-01-11-191-031c
नन्दिन्युवाच 	KK-01-11-191-032
किं नु त्यक्ताऽस्मि भगवन्यदेवं त्वं प्रभाषसे ।	KK-01-11-191-032a
अत्यक्ताऽहं त्वया ब्रह्मन्नेतुं शक्या न वै बलात् ॥	KK-01-11-191-032c
वसिष्ठ उवाच 	KK-01-11-191-033
न त्वां त्यजामि कल्याणि स्थीयतां यदि शक्यते ।	KK-01-11-191-033a
दृढेन दाम्ना बद्ध्वैष वत्सस्ते ह्रियते बलात् ॥	KK-01-11-191-033c
गन्धर्व उवाच 	KK-01-11-191-034
स्थीयतामिति तच्छ्रुत्वा वसिष्ठस्य पयस्विनी ।	KK-01-11-191-034a
ऊर्ध्वाञ्चितशिरोग्रीवा प्रबभौ रौद्रदर्शना ॥	KK-01-11-191-034c
क्रोधरक्तेक्षणा सा गौर्हंभारवघनस्वना ।	KK-01-11-191-035a
विश्वामित्रस्य तत्सैन्यं व्यद्रावयत सर्वशः ॥	KK-01-11-191-035c
कशाग्रदण्डाभिहता काल्यमाना ततस्ततः ।	KK-01-11-191-036a
क्रोधरक्तेक्षणा क्रोधं भूय एव समाददे ॥	KK-01-11-191-036c
आदित्य इव मध्याह्ने क्रोधदीप्तवपुर्बभौ ।	KK-01-11-191-037a
अङ्गारवर्षं मुञ्चन्ती मुहुर्वालधितो महत् ॥	KK-01-11-191-037c
असृजत्पह्लवान्पुच्छात्प्रस्रवाद्द्राविडाञ्छकान् ।	KK-01-11-191-038a
योनिदेशाच्च यवानाञ्शकृतः शबरान्बहून् ॥	KK-01-11-191-038c
मूत्रतश्चासृजत्कांश्चिच्छबरांश्चैव पार्श्वतः ।	KK-01-11-191-039a
पौण्ड्रान्किरातान्यवनान्सिंहलान्बर्बरान्खसान् ॥	KK-01-11-191-039c
चिबुकांश्च पुलिन्दांश्च चीनान्हूणान्सकेरलान् ।	KK-01-11-191-040a
ससर्ज फेनतः सा गौर्म्लेच्छान्बहुविधानपि ॥	KK-01-11-191-040c
तैर्विसृष्टैर्महासैन्यैर्नानाम्लेच्छगणैस्तदा ।	KK-01-11-191-041a
नानावरणसञ्छन्नैर्नानायुधधरैस्तथा ॥	KK-01-11-191-041c
अवाकीर्यत संरब्धैर्विश्वामित्रस्य पश्यतः ।	KK-01-11-191-042a
एकैकश्च तदा योधः पञ्चभिः सप्तभिर्वृतः ॥	KK-01-11-191-042c
अस्त्रवर्षेण महता वध्यमानं बलं तदा ।	KK-01-11-191-043a
प्रभग्नं सर्वतस्त्रस्तं विश्वामित्रस्य पश्यतः ॥	KK-01-11-191-043c
`तस्य तच्चतुरङ्गं वै बलं परमदुःसहम् ।	KK-01-11-191-044a
प्रभग्नं सर्वतो घोरं पयस्विन्या विनिर्जितम् ॥'	KK-01-11-191-044c
न च प्राणैर्वियुज्यन्ते केचित्तत्रास्य सैनिकाः ।	KK-01-11-191-045a
विश्वामित्रस्य सङ्क्रुद्धैर्वासिष्ठैर्भरतर्षभ ॥	KK-01-11-191-045c
सा गौस्तत्सकलं सैन्यं कालयामास दूरतः ।	KK-01-11-191-046a
विश्वामित्रस्य तत्सैन्यं काल्यमानं त्रियोजनम् ॥	KK-01-11-191-046c
क्रोशमानं भयोद्विग्नं त्रातारं नाध्यगच्छत ।	KK-01-11-191-047a
`विश्वामित्रस्ततो दृष्ट्वा क्रोधाविष्टः स रोदसी ॥	KK-01-11-191-047c
ववर्ष शरवर्षाणि वसिष्ठे मुनिसत्तमे ।	KK-01-11-191-048a
घोररूपांश्च नाराचान्क्षुरान्भल्लान्महामुनिः ॥	KK-01-11-191-048c
विश्वामित्रप्रयुक्तांस्तान्वैणवेन व्यमोचयत् ।	KK-01-11-191-049a
वसिष्ठस्य तदा दृष्ट्वा कर्मकौशलमाहवे ॥	KK-01-11-191-049c
विश्वामित्रोऽपि कोपेन भूयः शत्रुनिपातनः ।	KK-01-11-191-050a
दिव्यास्त्रवर्षं तस्मै स प्राहिणोन्मुनये रुषा ॥	KK-01-11-191-050c
आग्नेयं वारुणं चैन्द्रं याम्यं वायव्यमेव च ।	KK-01-11-191-051a
विससर्ज महाभागे वसिष्ठे ब्रह्मणः सुते ॥	KK-01-11-191-051c
अस्त्राणि सर्वतो ज्वालां विसृजन्ति प्रपेदिरे ।	KK-01-11-191-052a
युगान्तसमये घोराः पतङ्गस्येव रश्मयः ॥	KK-01-11-191-052c
वसिष्ठोऽपि महातेजा ब्रह्मशक्तिप्रयुक्तया ।	KK-01-11-191-053a
यष्ट्या निवारयामास सर्वाण्यस्त्राणि स स्मयन् ॥	KK-01-11-191-053c
ततस्ते भस्मसाद्भूताः पतन्ति स्म महीतले ।	KK-01-11-191-054a
अपोह्य दिव्यान्यस्त्राणि वसिष्ठो वाक्यमब्रवीत् ॥	KK-01-11-191-054c
निर्जितोऽसि महाराज दुरात्मन्गाधिनन्दन ।	KK-01-11-191-055a
यदि तेऽस्ति परं शौर्यं तद्दर्शय मयि स्थिते ॥	KK-01-11-191-055c
गन्धर्व उवाच 	KK-01-11-191-056
विश्वामित्रस्तथा चोक्तो वसिष्ठेन नराधिपः ।	KK-01-11-191-056a
नोवाच किञ्चिद्व्रीडाढ्यो विद्रावितमहाबलः' ॥	KK-01-11-191-056c
दृष्ट्वा तन्महदाश्चर्यं ब्रह्मतेजोभवं तदा ।	KK-01-11-191-057a
विश्वामित्रः क्षत्रभावान्निर्विण्णो वाक्यमब्रवीत् ।	KK-01-11-191-057c
धिग्बलं क्षत्रियबलं ब्रह्मतेजोबलं बलम् ॥	KK-01-11-191-057e
बलाबले विनिश्चित्य तप एव परं बलम् ।	KK-01-11-191-058a
गन्धर्व उवाच 	KK-01-11-191-058
स राज्यं स्फीतमुत्सृज्य तां च दीप्तां नृपश्रियम् ॥	KK-01-11-191-058c
भोगांश्च पृष्ठतः कृत्वा तपस्येव मनो दधे ।	KK-01-11-191-059a
स गत्वा तपसा सिद्धिं लोकान्विष्टभ्य तेजसा ॥	KK-01-11-191-059c
तताप सर्वान्दीप्तौजा ब्राह्मणत्वमवाप्तवान् ।	KK-01-11-191-060a
अपिबच्च ततः सोममिन्द्रेण सह कौशिकः ॥	KK-01-11-191-060c
`एवंवीर्यस्तु राजर्षिर्विप्रर्षिः सम्बभूव ह' ॥ 	KK-01-11-191-061ac
	
	
	
	
	
	
अध्यायः 192	
	
	
`अर्जुन उवाच 	KK-01-11-192-001
ऋष्योस्तु यत्कृते वैरं विश्वामित्रवसिष्ठयोः ।	KK-01-11-192-001a
बभूव गन्धर्वपते शंस तत्सर्वमेव मे ॥	KK-01-11-192-001c
माहात्म्यं च वसिष्ठस्य ब्राह्मण्यं ब्रह्मतेजसः ।	KK-01-11-192-002a
विश्वामित्रस्य च तथा क्षत्रस्य च महात्मनः ॥	KK-01-11-192-002c
न शृण्वानस्त्वहं तृप्तिमुपगच्छामि खेचर ।	KK-01-11-192-003a
आख्याहि गन्धर्वपते शंस तत्सर्वमेव मे ॥	KK-01-11-192-003c
माहात्म्यं च वसिष्ठस्य विश्वामित्रस्य भाषते ॥	KK-01-11-192-004ac
गन्धर्व उवाच 	KK-01-11-192-005
इदं वासिष्ठमाख्यानं पुराणं पुण्यमुत्तमम् ।	KK-01-11-192-005a
पार्थ सर्वेषु लोकेषु विश्रुतं तन्निबोध मे ॥'	KK-01-11-192-005c
कल्माषपाद इत्येवं लोके राजा बभूव ह ।	KK-01-11-192-006a
इक्ष्वाकुवंशजः पार्थ तेजसाऽसदृशो भुवि ॥	KK-01-11-192-006c
स कदाचिद्वनं राजा मृगयां निर्ययौ पुरात् ।	KK-01-11-192-007a
मृगान्विध्यन्वराहांश्च चचार रिपुमर्दनः ॥	KK-01-11-192-007c
तस्मिन्वने महाघोरे खङ्गांश्च बहुशोऽहनत् ।	KK-01-11-192-008a
हत्वा च सुचिरं श्रान्तो राजा निववृते ततः ॥	KK-01-11-192-008c
अकामयत्तं याज्यार्थे विश्वामित्रः प्रतापवान् ।	KK-01-11-192-009a
स तु राजा महात्मानं वासिष्ठमृषिसत्तमम् ॥	KK-01-11-192-009c
तृषार्तश्च क्षुधार्तश्च एकायनगतः पथि ।	KK-01-11-192-010a
अपश्यदजितः सङ्ख्ये मुनिं प्रतिमुखागतम् ॥	KK-01-11-192-010c
शक्तिं नाम महाभागं वसिष्ठकुलवर्धनम् ।	KK-01-11-192-011a
ज्येष्ठं पुत्रं पुत्रशताद्वसिष्ठस्य महात्मनः ॥	KK-01-11-192-011c
अपगच्छ पथोऽस्माकमित्येवं पार्थिवोऽब्रवीत् ।	KK-01-11-192-012a
तथा ऋषिरुवाचैनं सान्त्वयञ्श्लक्ष्णया गिरा ॥	KK-01-11-192-012c
मम पन्था महाराज धर्म एष सनातनः ।	KK-01-11-192-013a
`वृद्धभीरुनृपस्नातस्त्रीरोगिवरचक्रिणाम् ॥	KK-01-11-192-013c
पन्था देयो नृपैस्तेषामन्यैस्तैस्तस्य भूपतेः ।	KK-01-11-192-014a
'राज्ञा सर्वेषा धर्मेषु देयः पन्था द्विजातये ॥	KK-01-11-192-014c
एवं परस्परं तौ तु पथोऽर्थं वाक्यमूचतुः ।	KK-01-11-192-015a
अपसर्पापसर्पेति वागुत्तरमकुर्वताम् ॥	KK-01-11-192-015c
ऋषिस्तु नापचक्राम तस्मिन्धर्मपथे स्थितः ।`	KK-01-11-192-016a
अपि राजा मुनेर्मार्गात्क्रोधान्नापजगाम ह ॥'	KK-01-11-192-016c
अमुञ्चन्तं तु पन्थानं तमृषिं नृपसत्तमः ।	KK-01-11-192-017a
जगाम कशया मोहात्तदा राक्षसन्मुनिम् ॥	KK-01-11-192-017c
कशाप्रहाराभिहतस्ततः स मुनिसत्तमः ।	KK-01-11-192-018a
तं शशाप नृपश्रेष्ठं वासिष्ठः क्रोधमूर्च्छितः ॥	KK-01-11-192-018c
हंसि राक्षसवद्यस्माद्राजापशद तापसम् ।	KK-01-11-192-019a
तस्मात्त्वमद्यप्रभृति पुरुषादो भविष्यसि ॥	KK-01-11-192-019c
मनुष्यपिशिते सक्तश्चरिष्यसि महीमिमाम् ।	KK-01-11-192-020a
गच्छ राजाधमेत्युक्तः शक्तिना वीर्यशक्तिना ॥	KK-01-11-192-020c
ततो याज्यनिमित्तं तु विश्वामित्रवसिष्ठयोः ।	KK-01-11-192-021a
वैरमासीत्तदा तं तु विश्वामित्रोऽन्वपद्यत ॥	KK-01-11-192-021c
तयोर्विवदतोरेवं समीपमुपचक्रमे ।	KK-01-11-192-022a
ऋषिरुग्रतपाः पार्थ विश्वामित्रः प्रतापवान् ॥	KK-01-11-192-022c
ततः स बुबुधे पश्चात्तमृषिं नृपसत्तमः ।	KK-01-11-192-023a
ऋषेः पुत्रं वसिष्ठस्य वसिष्ठमिव तेजसा ॥	KK-01-11-192-023c
अन्तर्धाय ततोऽत्मानं विश्वामित्रोऽपि भारत ।	KK-01-11-192-024a
तावुभावतिचक्राम चिकीर्षन्नात्मनः प्रियम् ॥	KK-01-11-192-024c
स तु शप्तस्तदा तेन शक्तिना वै नृपोत्तमः ।	KK-01-11-192-025a
जगाम शरणं शक्तिं प्रसादयितुमर्हयन् ॥	KK-01-11-192-025c
तस्य भावं विदित्वा स नृपतेः कुरुसत्तम ।	KK-01-11-192-026a
विश्वामित्रस्ततो रक्ष आदिदेश नृपं प्रति ॥	KK-01-11-192-026c
शापात्तस्य तु विप्रर्षेर्विश्वामित्रस्य चाज्ञया ।	KK-01-11-192-027a
राक्षसः किङ्करो नाम विवेश नृपतिं तदा ॥	KK-01-11-192-027c
रक्षसा तं गृहीतं तु विदित्वा मुनिसत्तमः ।	KK-01-11-192-028a
विश्वामित्रोऽप्यपाक्रामत्तस्माद्देशादरिन्दम ॥	KK-01-11-192-028c
ततः स नृपतिर्विद्वान्रक्षन्नात्मानमात्मना ।	KK-01-11-192-029a
बलवत्पीड्यमानोऽपि रक्षसान्तर्गतेन ह ॥	KK-01-11-192-029c
ददर्शाथ द्विजः कश्चिद्राजानं प्रस्थितं वनम् ।	KK-01-11-192-030a
अयाचत क्षुधापन्नः समांसं भोजनं तदा ॥	KK-01-11-192-030c
तमुवाचाथ राजर्षिर्द्विजं मित्रसहस्तदा ।	KK-01-11-192-031a
आस्स्व ब्रह्मंस्त्वमत्रैव मुहूर्तं प्रतिपालयन् ॥	KK-01-11-192-031c
निवृत्तः प्रतिदास्यामि भोजनं ते यथेप्सितम् ।	KK-01-11-192-032a
इत्युक्त्वा प्रययौ राजा तस्थौ च द्विजसत्तमः ॥	KK-01-11-192-032c
ततो राजा परिक्रम्य यथाकामं यथासुखम् ।	KK-01-11-192-033a
निवृत्तोऽन्तःपुरं पार्थ प्रविवेश महामनाः ॥	KK-01-11-192-033c
`अन्तर्गतस्तदा राजा श्रुत्वा ब्राह्मणभाषितम् ।	KK-01-11-192-034a
सोऽन्तःपुरं प्रविश्याथ न सस्मार नराधिपः ॥'	KK-01-11-192-034c
ततोऽर्धरात्र उत्थाय सूदमानाय्य सत्वरम् ।	KK-01-11-192-035a
उवाच राजा संस्मृत्य ब्राह्मणस्य प्रतिश्रुतम् ॥	KK-01-11-192-035c
गच्छामुष्मिन्वनोद्देशे ब्राह्मणो मां प्रतीक्षते ।	KK-01-11-192-036a
अन्नार्थी तं त्वमन्नेन समांसेनोपपादय ॥	KK-01-11-192-036c
गन्धर्व उवाच 	KK-01-11-192-037
एवमुक्तस्ततः सूदः सोऽनासाद्यामिषं क्वचित् ।	KK-01-11-192-037a
निवेदयामास तदा तस्मै राज्ञे व्यथान्वितः ॥	KK-01-11-192-037c
राजा तु रक्षसाविष्टः सूदमाह गतव्यथः ।	KK-01-11-192-038a
अप्येनं नरमांसेन भोजयेति पुनः पुनः ॥	KK-01-11-192-038c
तथेत्युक्त्वा ततः सूदः संस्थानं वध्यघातिनाम् ।	KK-01-11-192-039a
गत्वाऽऽजहार त्वरितो नरमांसमपेतभीः ॥	KK-01-11-192-039c
एतत्संस्कृत्य विधिवदन्नोपहितमाशु वै ।	KK-01-11-192-040a
तस्मै प्रादाद्ब्राह्मणाय क्षुधिताय तपस्विने ॥	KK-01-11-192-040c
स सिद्धचक्षुषा दृष्ट्वा तदन्नं द्विजसत्तमः ।	KK-01-11-192-041a
अभोज्यमिदमित्याह क्रोधपर्याकुलेक्षणः ॥	KK-01-11-192-041c
ब्राह्मण उवाच 	KK-01-11-192-042
यस्मादभोज्यमन्नं मे ददाति स नृपाधमः ॥	KK-01-11-192-042ac
सक्तो मानुषमांसेषु यथोक्तः शक्तिना पुरा ।	KK-01-11-192-043a
उद्वेजनीयो भूतानां चरिष्यति महीमिमाम् ॥	KK-01-11-192-043c
गन्धर्व उवाच 	KK-01-11-192-044
द्विरनुव्याहृते राज्ञः स शापो बलवानभूत् ।	KK-01-11-192-044a
रक्षोबलसमाविष्टो विसञ्ज्ञश्चाभवन्नृपः ॥	KK-01-11-192-044c
ततः स नृपतिश्रेष्ठो रक्षसापहृतेन्द्रियः ।	KK-01-11-192-045a
उवाच शक्तिं तं दृष्ट्वा न चिरादिव भारत ॥	KK-01-11-192-045c
यस्मादसदृशः शापः प्रयुक्तोऽयं मयि त्वया ।	KK-01-11-192-046a
तस्मात्त्वत्तः प्रवर्तिष्ये खादितुं पुरुषानहम् ॥	KK-01-11-192-046c
एवमुक्त्वा ततः सद्यस्तं प्राणैर्विप्रयोज्य च ।	KK-01-11-192-047a
शक्तिं तं भक्षयामास व्याघ्रः पशुमिवेप्सितम् ॥	KK-01-11-192-047c
शक्तिनं तु मृतं दृष्ट्वा विश्वामित्रः पुनःपुनः ।	KK-01-11-192-048a
वसिष्ठस्यैव पुत्रेषु तद्रक्षः सन्दिदेश ह ॥	KK-01-11-192-048c
स ताञ्शक्त्यवरान्पुत्रान्वसिष्ठस्य महात्मनः ।	KK-01-11-192-049a
भक्षयामास सङ्क्रुद्धः सिंहः क्षुद्रमृगानिव ॥	KK-01-11-192-049c
वसिष्ठो घातिताञ्श्रुत्वा विश्वामित्रेण तान्सुतान् ।	KK-01-11-192-050a
धारयामास तं शोकं महाद्रिरिव मेदिनीम् ॥	KK-01-11-192-050c
चक्रे चात्मविनाशाय बुद्धिं स मुनिसत्तमः ।	KK-01-11-192-051a
न त्वेव कौशिकोच्छेदं मेने मतिमतां वरः ॥	KK-01-11-192-051c
स मेरुकूटादात्मानं मुमोच भगवानृषिः ।	KK-01-11-192-052a
गिरेस्तस्य शिलायां तु तूलराशाविवापतत् ॥	KK-01-11-192-052c
न ममार च पातेन स यदा तेन पाण्डव ।	KK-01-11-192-053a
तदाग्निमिद्धं भगवान्संविवेश महावने ॥	KK-01-11-192-053c
तं तदा सुसमिद्धोऽपि न ददाह हुताशनः ।	KK-01-11-192-054a
दीप्यमानोऽप्यमित्रघ्न शीतोऽग्निरभवत्ततः ॥	KK-01-11-192-054c
स समुद्रमभिप्रेक्ष्य शोकाविष्टो महामुनिः ।	KK-01-11-192-055a
बद्ध्वा कण्ठे शिलां गुर्वीं निपपात तदाम्भसि ॥	KK-01-11-192-055c
स समुद्रोर्मिवेगेन स्थले न्यस्तो महामुनिः ।	KK-01-11-192-056a
न ममार यदा विप्रः कथञ्चित्संशितव्रतः ।	KK-01-11-192-056c
जगाम स ततः खिन्नः पुनरेवाश्रमं प्रति ॥ ॥	KK-01-11-192-056e
	
	
	
	
	
	
अध्यायः 193	
	
	
गन्धर्व उवाच 	KK-01-11-193-001
ततो दृष्ट्वाश्रमपदं रहितं तैः सुतैर्मुनिः ।	KK-01-11-193-001a
निर्जगाम सुदुःखार्तः पुनरप्याश्रमात्ततः ॥	KK-01-11-193-001c
सोऽपश्यत्सरितं पूर्णां प्रावृट्काले नवाम्भसा ।	KK-01-11-193-002a
वृक्षान्बहुविधान्पार्थ हरन्तीं तीरजान्बहून् ॥	KK-01-11-193-002c
अथ चिन्तां समापेदे पुनः कौरवनन्दन ।	KK-01-11-193-003a
अम्भस्यस्या निमज्जेयमिति दुःखसमन्वितः ॥	KK-01-11-193-003c
ततः पाशैस्तदात्मानं गाढं बद्ध्वा महामुनिः ।	KK-01-11-193-004a
तस्या जले महानद्या निममज्ज सुदुःखितः ॥	KK-01-11-193-004c
अथ च्छित्त्वा नदी पाशांस्तस्यारिबलसूदन ।	KK-01-11-193-005a
स्थलस्थं तमृषिं कृत्वा विपाशं समवासृजत् ॥	KK-01-11-193-005c
उत्ततार ततः पाशैर्विमुक्तः स महानृषिः ।	KK-01-11-193-006a
विपाशेति च नामास्या नद्याश्चक्रे महानृषिः ॥	KK-01-11-193-006c
`सा विपाशेति विख्याता नदी लोकेषु भारत ।	KK-01-11-193-007a
ऋषेस्तस्य नरव्याघ्र वचनात्सत्यवादिनः ।	KK-01-11-193-007c
उत्तीर्य च तदा राजन्दुःखितो भगवानृषिः ॥'	KK-01-11-193-007e
शोके बुद्धिं तदा चक्रे न चैकत्र व्यतिष्ठत ।	KK-01-11-193-008a
सोऽगच्छत्पर्वतांश्चैव सरितश्च सरांसि च ॥	KK-01-11-193-008c
दृष्ट्वा स पुनरेवर्षिर्नदीं हैमवतीं तदा ।	KK-01-11-193-009a
चण्डग्राहवतीं भीमां तस्याः स्रोतस्यपातयत् ॥	KK-01-11-193-009c
सा तमग्निसमं विप्रमनुचिन्त्य सरिद्वरा ।	KK-01-11-193-010a
शतधा विद्रुता तस्माच्छतद्रुरिति विश्रुता ॥	KK-01-11-193-010c
ततः स्थलगतं दृष्ट्वा तत्राप्यात्मानमात्मना ।	KK-01-11-193-011a
मर्तुं न शक्यमित्युक्त्वा पुवरेवाश्रमं ययौ ॥	KK-01-11-193-011c
स गत्वा विविधाञ्शैलान्देशान्बहुविधांस्तथा ।	KK-01-11-193-012a
अदृशन्त्याख्यया वध्वाथाश्रमेऽनुसृतोऽभवत् ॥	KK-01-11-193-012c
अथ शुश्राव सङ्गत्या वेदाध्ययननिःस्वनम् ।	KK-01-11-193-013a
पृष्ठतः परिपूर्णार्थं षड्भिरङ्गैरलङ्कृतम् ॥	KK-01-11-193-013c
अनुव्रजति कोन्वेष मामित्येवाथ सोऽब्रवीत् ।	KK-01-11-193-014a
अदृश्यन्त्येवमुक्ता वै तं स्नुषा प्रत्यभाषत ॥	KK-01-11-193-014c
शक्तेभार्या महाभाग तपोयुक्ता तपस्विनम् ।	KK-01-11-193-015a
अहमेकाकिनी चापि त्वया गच्छामि नापरः ॥	KK-01-11-193-015c
वसिष्ठ उवाच 	KK-01-11-193-016
पुत्रि कस्यैष साङ्गस्य वेदस्याध्ययनस्वनः ।	KK-01-11-193-016a
पुरा साङ्गस्य वेदस्य शक्तेरिव मया श्रुतः ॥	KK-01-11-193-016c
अदृश्यन्त्युवाच 	KK-01-11-193-017
अयं कुक्षौ समुत्पन्नः शक्तेर्गर्भः सुतस्य ते ।	KK-01-11-193-017a
समा द्वादश तस्येह वेदानभ्यस्यतो मुने ॥	KK-01-11-193-017c
गन्धर्व उवाच 	KK-01-11-193-018
एवमुक्तस्तया हृष्टो वसिष्ठः श्रेष्ठभागृषिः ।	KK-01-11-193-018a
अस्ति सन्तानमित्युक्त्वा मृत्योः पार्थ न्यवर्तत ॥	KK-01-11-193-018c
ततः प्रतिनिवृत्तः स तया वध्वा सहानघ ।	KK-01-11-193-019a
कल्माषपादमासीनं ददर्श विजने वने ॥	KK-01-11-193-019c
स तु दृष्ट्वैव तं राजा क्रुद्ध उत्थाय भारत ।	KK-01-11-193-020a
आविष्टो रक्षसोग्रेण इयेषात्तुं तदा मुनिम् ॥	KK-01-11-193-020c
अदृश्यन्ती तु तं दृष्ट्वा क्रूरकर्माणमग्रतः ।	KK-01-11-193-021a
भयसंविग्नया वाचा वसिष्ठमिदमब्रवीत् ॥	KK-01-11-193-021c
असौ मृत्युरिवोग्रेण दण्डेन भगवन्नितः ।	KK-01-11-193-022a
प्रगृहीतेन काष्ठेन राक्षसोऽभ्येति दारुणः ॥	KK-01-11-193-022c
तं निवारयितुं शक्तो नान्योऽस्ति भुवि कश्चन ।	KK-01-11-193-023a
त्वदृतेऽद्य महाभाग सर्ववेदविदां वर ॥	KK-01-11-193-023c
पाहि मां भगवन्पापादस्माद्दारुणदर्शनात् ।	KK-01-11-193-024a
राक्षसोऽयमिहात्तुं वै नूनमावां समीहते ॥	KK-01-11-193-024c
वसिष्ठ उवाच 	KK-01-11-193-025
माभैः पुत्रि न भेतव्यं राक्षसात्तु कथञ्चन ।	KK-01-11-193-025a
नैतद्रक्षो भयं यस्मात्पश्यसि त्वमुपस्थितम् ॥	KK-01-11-193-025c
राजा कल्माषपादोऽयं वीर्यवान्प्रथितो भुवि ।	KK-01-11-193-026a
स एषोऽस्मिन्वनोद्देशे निवसत्यतिभीषणः ॥	KK-01-11-193-026c
गन्धर्व उवाच 	KK-01-11-193-027
तमापतन्तं सम्प्रेक्ष्य वसिष्ठो भगवानृषिः ।	KK-01-11-193-027a
वारयामास तेजस्वी हुङ्कारेणैव भारत ॥	KK-01-11-193-027c
मन्त्रपूतेन च पुनः स तमभ्युक्ष्य वारिणा ।	KK-01-11-193-028a
मोक्षयामास वै शापात्तस्माद्योगान्नराधिपम् ॥	KK-01-11-193-028c
स हि द्वादश वर्षाणि वासिष्ठस्यैव तेजसा ।	KK-01-11-193-029a
ग्रस्त आसीद्ग्रहेणेव पर्वकाले दिवाकरः ॥	KK-01-11-193-029c
रक्षसा विप्रमुक्तोऽथ स नृपस्तद्वनं महत् ।	KK-01-11-193-030a
तेजसा रञ्जयामास सन्ध्याभ्रमिव भास्करः ॥	KK-01-11-193-030c
प्रतिलभ्य ततः सञ्ज्ञामभिवाद्य कृताञ्जलिः ।	KK-01-11-193-031a
उवाच नृपतिः काले वसिष्ठमृषिसत्तमम् ॥	KK-01-11-193-031c
सौदासोऽहं महाभाग याज्यस्ते मुनिसत्तम ।	KK-01-11-193-032a
अस्मिन्काले यदिष्टं ते ब्रूहि किं करवाणि ते ॥	KK-01-11-193-032c
वसिष्ठ उवाच 	KK-01-11-193-033
वृत्तमेतद्यथाकालं गच्छ राज्यं प्रशाधि वै ।	KK-01-11-193-033a
ब्राह्मणं तु मनुष्येन्द्र माऽवमंस्थाः कदाचन ॥	KK-01-11-193-033c
राजोवाच 	KK-01-11-193-034
नावमंस्ये महाभाग कदाचिद्ब्राह्मणर्षभान् ।	KK-01-11-193-034a
त्वन्निदेशे स्थितः सम्यक् पूजयिष्याम्यहं द्विजान् ॥	KK-01-11-193-034c
इक्ष्वाकूणां च येनाहमनृणः स्यां द्विजोत्तम ।	KK-01-11-193-035a
तत्त्वत्तः प्राप्तुमिच्छामि सर्ववेदविदां वर ॥	KK-01-11-193-035c
अपत्यायेप्सिताय त्वं महिषीं गन्तुमर्हसि ।	KK-01-11-193-036a
शीलरूपगुणोपेतामिक्ष्वाकुकुलवृद्धये ॥	KK-01-11-193-036c
गन्धर्व उवाच 	KK-01-11-193-037
ददानीत्येव तं तत्र राजानं प्रत्युवाच ह ।	KK-01-11-193-037a
वसिष्ठः परमेष्वासं सत्यसन्धो द्विजोत्तमः ॥	KK-01-11-193-037c
ततः प्रतिययौ काले वसिष्ठः सह तेन वै ।	KK-01-11-193-038a
ख्यातां पुरीमिमां लोकेष्वयोध्यां मनुजेश्वर ॥	KK-01-11-193-038c
तं प्रजाः प्रतिमोदन्त्यः सर्वाः प्रत्युद्गतास्तदा ।	KK-01-11-193-039a
विपाप्मानं महात्मानं दिवौकस इवेश्वरम् ॥	KK-01-11-193-039c
सुचिराय मनुष्येन्द्रो नगरीं पुण्यलक्षणाम् ।	KK-01-11-193-040a
विवेश सहितस्तेन वसिष्ठेन महर्षिणा ॥	KK-01-11-193-040c
ददृशुस्तं महीपालमयोध्यावासिनो जनाः ।	KK-01-11-193-041a
पुरोहितेन सहितं दिवाकरमिवोदितम् ॥	KK-01-11-193-041c
स च तां पूरयामास लक्ष्म्या लक्ष्मीवतां वरः ।	KK-01-11-193-042a
अयोध्यां व्योम शीतांशुः शरत्काल इवोदितः ॥	KK-01-11-193-042c
संसक्तिमृष्टपन्थानं पताकाध्वजशोभितम् ।	KK-01-11-193-043a
मनः प्रह्लादयामास तस्य तत्पुरमुत्तमम् ॥	KK-01-11-193-043c
तुष्टपुष्टजनाकीर्णा सा पुरी कुरुनन्दन ।	KK-01-11-193-044a
अशोभत तदा तेन शक्रेणेवामरावती ॥	KK-01-11-193-044c
ततः प्रविष्टे राजर्षौ तस्मिंस्तत्पुरमुत्तमम् ।	KK-01-11-193-045a
राज्ञस्तस्याज्ञया देवी वसिष्ठमुपचक्रमे ॥	KK-01-11-193-045c
ऋतावथ महर्षिस्तु सम्बभूव तया सह ।	KK-01-11-193-046a
देव्या दिव्येन विधिना वसिष्ठः श्रेष्ठभागृषिः ॥	KK-01-11-193-046c
ततस्तस्यां समुत्पन्ने गर्भे स मुनिसत्तमः ।	KK-01-11-193-047a
राज्ञाभिवादितस्तेन जगाम मुनिराश्रमम् ॥	KK-01-11-193-047c
दीर्घकालेन सा गर्भं सुषुवे न तु तं यदा ।	KK-01-11-193-048a
तदा देव्यश्मना कुक्षिं निर्बिभेद यशस्विनी ॥	KK-01-11-193-048c
ततो द्वादशमे वर्षे स जज्ञे पुरषर्षभः ।	KK-01-11-193-049a
अश्मको नाम राजर्षिः पौदन्यं यो न्यवेशयत् ॥ 	KK-01-11-193-049c
	
	
	
	
	
अध्यायः 194	
	
	
गन्धर्व उवाच 	KK-01-11-194-001
आश्रमस्था ततः पुत्रमदृश्यन्ती व्यजायत ।	KK-01-11-194-001a
शक्तेः कुलकरं राजन् द्वितीयमिव शक्तिनम् ॥	KK-01-11-194-001c
जातकर्मादिकास्तस्य क्रियाः स मुनिसत्तमः ।	KK-01-11-194-002a
पौत्रस्य भरतश्रेष्ठ चकार भगवान्स्वयम् ॥	KK-01-11-194-002c
परासुः स यतस्तेन वसिष्ठः स्थापितो मुनिः ।	KK-01-11-194-003a
गर्भस्थेन ततो लोके पराशर इति स्मृतः ॥	KK-01-11-194-003c
अमन्यत स धर्मात्मा वसिष्ठं पितरं मुनिः ।	KK-01-11-194-004a
जन्मप्रभृति तस्मिंस्तु पितरीवान्ववर्तत ॥	KK-01-11-194-004c
स तात इति विप्रर्षिं वसिष्ठं प्रत्यभाषत ।	KK-01-11-194-005a
मातुः समक्षं कौन्तेय अदृश्यन्त्याः परन्तप ॥	KK-01-11-194-005c
तातेति परिपूर्णार्थं तस्य तन्मधुरं वचः ।	KK-01-11-194-006a
अदृश्यन्त्यश्रुपूर्णाक्षी शृण्वती तमुवाच ह ॥	KK-01-11-194-006c
मा तात ताततातेति ब्रूह्येनं पितरं पितुः ।	KK-01-11-194-007a
रक्षसा भक्षितस्तात तव तातो वनान्तरे ॥	KK-01-11-194-007c
मन्यसे यं तु तातेति नैष तातस्तवानघ ।	KK-01-11-194-008a
आर्य एष पिता तस्य पितुस्तव यशस्विनः ॥	KK-01-11-194-008c
स एवमुक्तो दुःखार्तः सत्यवागृषिसत्तमः ।	KK-01-11-194-009a
सर्वलोकविनाशाय मतिं चक्रे महामनाः ॥	KK-01-11-194-009c
तं तथा निश्चितात्मानं स महात्मा महातपाः ।	KK-01-11-194-010a
ऋषिर्ब्रह्मविदां श्रष्ठो मैत्रावरुणिरन्त्यधीः ॥	KK-01-11-194-010c
वसिष्ठो वारयामास हेतुना येन तच्छृणु ।	KK-01-11-194-011a
वसिष्ठ उवाच 	KK-01-11-194-011
कृतवीर्य इति ख्यातो बभूव पृथिवीपतिः ॥	KK-01-11-194-011c
याज्यो वेदविदां लोके भृगूणां पार्थिवर्षभः ।	KK-01-11-194-012a
स तानग्रभुजस्तात धान्येन च धनेन च ॥	KK-01-11-194-012c
सोमान्ते तर्पयामास विपुलेन विशांपतिः ।	KK-01-11-194-013a
तस्मिन्नृपतिशार्दूले स्वर्यातेऽथ कथञ्चन ॥	KK-01-11-194-013c
बभूव तत्कुलेयानां द्रव्यकार्यमुपस्थितम् ।	KK-01-11-194-014a
भृगूणां तु धनं ज्ञात्वा राजानः सर्व एव ते ॥	KK-01-11-194-014c
याचिष्णवोऽभिजग्मुस्तांस्ततो भार्गवसत्तमान् ।	KK-01-11-194-015a
भूमौ तु निददुः केचिद्भृगवो धनमक्षयम् ॥	KK-01-11-194-015c
ददुः केचिद्द्विजातिभ्यो ज्ञात्वा क्षत्रियतो भयम् ।	KK-01-11-194-016a
भृगवस्तु ददुः केचित्तेषां वित्तं यथेप्सितम् ॥	KK-01-11-194-016c
क्षत्रियाणां तदा तात कारणान्तरदर्शनात् ।	KK-01-11-194-017a
ततो महीतलं तात क्षत्रियेण यदृच्छया ॥	KK-01-11-194-017c
खनताऽधिगतं वित्तं केनच्चिद्भृगुवेश्मनि ।	KK-01-11-194-018a
तद्वित्तं ददृशुः सर्वे समेताः क्षत्रियर्षभाः ॥	KK-01-11-194-018c
अवमन्य ततः क्रोधाद्भृगूंस्ताञ्छरणागतान् ।	KK-01-11-194-019a
निजघ्नुः परमेष्वासाः सर्वांस्तान्निशितैः शरैः ॥	KK-01-11-194-019c
आगर्भादवकृन्तन्तश्चेरुः सर्वां वसुन्धराम् ।	KK-01-11-194-020a
तत उच्छिद्यमानेषु भृगुष्वेवं भयात्तदा ॥	KK-01-11-194-020c
भृगुपत्न्यो गिरिं दुर्गं हिमवन्तं प्रपेदिरे ।	KK-01-11-194-021a
तासामन्यतमा गर्भं भयाद्दध्रे महौजसम् ॥	KK-01-11-194-021c
ऊरुणैकेन वामोरूर्भर्तुः कुलविवृद्धये ।	KK-01-11-194-022a
तं गर्भमुपलभ्याशु ब्राह्मण्येका भयार्दिता ॥	KK-01-11-194-022c
गत्वा वै कथयामास क्षत्रियाणामुपह्वरे ।	KK-01-11-194-023a
ततस्ते क्षत्रिया जग्मुस्तं गर्भं हन्तुमुद्यताः ॥	KK-01-11-194-023c
ददृशुर्ब्राह्मणीं तेऽथ दीप्यमानां स्वतेजसा ।	KK-01-11-194-024a
अथ गर्भः स भित्त्वोरुं ब्राह्मण्या निर्जगाम ह ॥	KK-01-11-194-024c
मुष्णन्दृष्टीः क्षत्रियाणां मध्याह्न इव भास्करः ।	KK-01-11-194-025a
ततश्चक्षुर्विहीनास्ते गिरिदुर्गेषु बभ्रमुः ॥	KK-01-11-194-025c
ततस्ते मोघसङ्कल्पा भयार्ताः क्षत्रियाः पुनः ।	KK-01-11-194-026a
ब्राह्मणीं शरणं जग्मुर्दृष्ट्यर्थं तामनिन्दिताम् ॥	KK-01-11-194-026c
ऊचुश्चैनां महाभागां क्षत्रियास्ते विचेतसः ।	KK-01-11-194-027a
ज्योतिःप्रहीणा दुःखार्ताः शान्तार्चिष इवाग्नयः ॥	KK-01-11-194-027c
भगवत्याः प्रसादेन गच्छेत्क्षत्रमनामयम् ।	KK-01-11-194-028a
उपारम्य च गच्छेम सहिताः पापकर्मणः ॥	KK-01-11-194-028c
सपुत्रा त्वं प्रसादं नः कर्तुमर्हसि शोभने ।	KK-01-11-194-029a
पुनर्दृष्टिप्रदानेन राज्ञः सन्त्रातुमर्हसि ॥ ॥	KK-01-11-194-029c
	
	
	
	
	
	
	
अध्यायः 195	
	
	
ब्राह्मण्युवाच 	KK-01-11-195-001
नाहं गृह्णामि वस्ताता दृष्टीर्नास्मि रुषान्विता ।	KK-01-11-195-001a
अयं तु भार्गवो नूनमूरुजः कुपितोऽद्य वः ॥	KK-01-11-195-001c
तेन चक्षूंषि वस्ताता व्यक्तं कोपान्महात्मना ।	KK-01-11-195-002a
स्मरता निहतान्बन्धूनादत्तानि न संशयः ॥	KK-01-11-195-002c
गर्भानपि यदा यूयं भृगूणां घ्नत पुत्रकाः ।	KK-01-11-195-003a
तदायमूरुणा गर्भो मया वर्षशतं धृतः ॥	KK-01-11-195-003c
षडङ्गश्चाखिलो वेद इमं गर्भस्थमेव ह ।	KK-01-11-195-004a
विवेश भृगुवंशस्य भूयः प्रियचिकीर्षया ॥	KK-01-11-195-004c
सोऽयं पितृवधाद्व्यक्तं क्रोधाद्वो हन्तुमिच्छति ।	KK-01-11-195-005a
तेजसा तस्य दिव्येन चक्षूंषि मुषितानि वः ॥	KK-01-11-195-005c
तमेव यूयं याचध्वमौर्वं मम सुतोत्तमम् ।	KK-01-11-195-006a
अयं वः प्रणिपातेन तुष्टो दृष्टीः प्रदास्यति ॥	KK-01-11-195-006c
वसिष्ठ उवाच 	KK-01-11-195-007
एवमुक्तास्ततः सर्वे राजानस्ते तमूरुजम् ।	KK-01-11-195-007a
ऊचुः प्रसीदेति तदा प्रसादं च चकार सः ॥	KK-01-11-195-007c
अनेनैव च विख्यातो नाम्ना लोकेषु सत्तमः ।	KK-01-11-195-008a
स और्व इति विप्रर्षिरूरुं भित्त्वा व्यजायत ॥	KK-01-11-195-008c
चक्षूंषि प्रतिलभ्याथ प्रतिजग्मुस्ततो नृपाः ।	KK-01-11-195-009a
भार्गवस्तु मुनिर्मेने सर्वलोकपराभवम् ॥	KK-01-11-195-009c
स चक्रे तात लोकानां विनाशाय मतिं तदा ।	KK-01-11-195-010a
सर्वेषामेव कार्त्स्न्येन मनः प्रवणमात्मनः ॥	KK-01-11-195-010c
इच्छन्नपचितिं कर्तुं भृगूणां भृगुनन्दनः ।	KK-01-11-195-011a
सर्वलोकविनाशाय तपसा महतैधितः ॥	KK-01-11-195-011c
तापयामास ताँल्लोकान्सदेवासुरमानुषान् ।	KK-01-11-195-012a
तपसोग्रेण महता नन्दयिष्यन्पितामहान् ॥	KK-01-11-195-012c
ततस्तं पितरस्तात विज्ञाय कुलनन्दनम् ।	KK-01-11-195-013a
पितृलोकादुपागम्य सर्व ऊचुरिदं वचः ॥	KK-01-11-195-013c
और्व दृष्टः प्रभावस्ते तपसोग्रस्य पुत्रक ।	KK-01-11-195-014a
प्रसादं कुरु लोकानां नियच्छ क्रोधमात्मनः ॥	KK-01-11-195-014c
नानीशैर्हि तदा तात भृगुभिर्भावितात्मभिः ।	KK-01-11-195-015a
वधो ह्युपेक्षितः सर्वैः क्षत्रियाणां विहिंसताम् ॥	KK-01-11-195-015c
आयुषा विप्रकृष्टेन यदा नः खेद आविशत् ।	KK-01-11-195-016a
तदाऽस्माभिर्वधस्तात क्षत्रियैरीप्सितः स्वयम् ॥	KK-01-11-195-016c
निखातं यच्च वै वित्तं केनचिद्भृगुवेश्मनि ।	KK-01-11-195-017a
वैरायैव तदा न्यस्तं क्षत्रियान्कोपयिष्णुभिः ॥	KK-01-11-195-017c
किं हि वित्तेन नः कार्यं स्वर्गेप्सूनां द्विजोत्तम ।	KK-01-11-195-018a
यदस्माकं धनाध्यक्षः प्रभूतं धनमाहरत् ॥	KK-01-11-195-018c
यदा तु मृत्युरादातुं न नः शक्नोति सर्वशः ।	KK-01-11-195-019a
तदाऽस्माभिरयं दृष्ट उपायस्तात सम्मतः ॥	KK-01-11-195-019c
आत्महा च पुमांस्तात न लोकाँल्लभते शुभान् ।	KK-01-11-195-020a
ततोऽस्माभिः समीक्ष्यैवं नात्मनात्मा निपातितः ॥	KK-01-11-195-020c
न चैतन्नः प्रियं तात यदिदं कर्तुमिच्छसि ।	KK-01-11-195-021a
नियच्छेदं मनः पापात्सर्वलोकपराभवात् ॥	KK-01-11-195-021c
मा वधीः क्षत्रियांस्तात न लोकान्सप्त पुत्रक ।	KK-01-11-195-022a
दूषयन्तं तपस्तेजः क्रोधमुत्पतितं जहि ॥ ॥	KK-01-11-195-022c
	
	
	
	
	
	
अध्यायः 196	
	
	
और्व उवाच 	KK-01-11-196-001
उक्तवानस्मि यां क्रोधात्प्रतिज्ञां पितरस्तदा ।	KK-01-11-196-001a
सर्वलोकविनाशाय न सा मे वितथा भवेत् ॥	KK-01-11-196-001c
वृथारोषप्रतिज्ञो वै नाहं जीवितुमुत्सहे ।	KK-01-11-196-002a
अनिस्तीर्णो हि मां रोषो दहेदग्निरिवारणिम् ॥	KK-01-11-196-002c
यो हि कारणतः क्रोधं सञ्जातं क्षन्तुमर्हति ।	KK-01-11-196-003a
नालं स मनुजः सम्यक् त्रिवर्गं परिरक्षितुम् ॥	KK-01-11-196-003c
अशिष्टानां नियन्ता हि शिष्टानां परिरक्षिता ।	KK-01-11-196-004a
स्थाने रोषः प्रयुक्तः स्यान्नृपैः सर्वजिगीषुभिः ॥	KK-01-11-196-004c
अश्रौषमहमूरुस्थो गर्भशय्यागतस्तदा ।	KK-01-11-196-005a
आरावं मातृवर्गस्य भृगूणां क्षत्रियैर्वधे ॥	KK-01-11-196-005c
सामरैर्हि यदा लोके भृगूणां क्षत्रियाधमैः ।	KK-01-11-196-006a
आगर्भोत्सादनं क्षान्तं तदा मां मन्युराविशत् ॥	KK-01-11-196-006c
प्रकीर्णकेशाः किल मे मातरः पितरस्तथा ।	KK-01-11-196-007a
भयात्सर्वेषु लोकेषु नाधिजग्मुः परायणम् ॥	KK-01-11-196-007c
तान्भृगूणां यदा दारान्कश्चिन्नाभ्युपपद्यत ।	KK-01-11-196-008a
माता तदा दधारेयमूरुणैकेन मां शुभा ॥	KK-01-11-196-008c
प्रतिषेद्धा हि पापस्य यदा लोकेषु विद्यते ।	KK-01-11-196-009a
तदा सर्वेषु लोकेषु पापकृन्नोपपद्यते ॥	KK-01-11-196-009c
यदा तु प्रतिषेद्धारं पापो न लभते क्वचित् ।	KK-01-11-196-010a
तिष्ठन्ति बहवो लोकास्तदा पापेषु कर्मसु ॥	KK-01-11-196-010c
जानन्नपि च यः पापं शक्तिमान्न नियच्छति ।	KK-01-11-196-011a
ईशः सन्सोऽपि तेनैव कर्मणा सम्प्रयुज्यते ॥	KK-01-11-196-011c
राजभिश्चेश्वरैश्चैव यदि वै पितरो मम ।	KK-01-11-196-012a
शक्तैर्न शकितास्त्रातुमिष्टं मत्वेह जीवितम् ॥	KK-01-11-196-012c
अत एषामहं क्रुद्धो लोकानामीश्वरो ह्यहम् ।	KK-01-11-196-013a
भवतां च वचो नालमहं समभिवर्तितुम् ॥	KK-01-11-196-013c
ममापि चेद्भवेदेवमीश्वरस्य सतो महत् ।	KK-01-11-196-014a
उपेक्षमाणस्य पुनर्लोकानां किल्बिषाद्भयम् ॥	KK-01-11-196-014c
यश्चायं मन्युजो मेऽग्निर्लोकानादातुमिच्छति ।	KK-01-11-196-015a
दहेदेष च मामेव निगृहीतः स्वतेजसा ॥	KK-01-11-196-015c
भवतां च विजानामि सर्वलोकहितेप्सुताम् ।	KK-01-11-196-016a
तस्माद्विधद्ध्वं यच्छ्रेयो लोकानां मम चेश्वराः ॥	KK-01-11-196-016c
पितर ऊचुः 	KK-01-11-196-017
य एष मन्युजस्तेऽग्निर्लोकानादातुमिच्छति ।	KK-01-11-196-017a
अप्सु तं मुञ्च भद्रं ते लोका ह्यप्सु प्रतिष्ठिताः ॥	KK-01-11-196-017c
आपोमयाः सर्वरसाः सर्वमापोमयं जगत् ।	KK-01-11-196-018a
तस्मादप्सु विमुञ्चेमं क्रोधाग्निं द्विजसत्तम ॥	KK-01-11-196-018c
अयं तिष्ठतु ते विप्र यदीच्छसि महोदधौ ।	KK-01-11-196-019a
मन्युजोऽग्निर्दहन्नापो लोका ह्यापोमयाः स्मृताः ॥	KK-01-11-196-019c
एवं प्रतिज्ञा सत्येयं तवानघ भविष्यति ।	KK-01-11-196-020a
न चैवं सामरा लोका गमिष्यन्ति पराभवम् ॥	KK-01-11-196-020c
वसिष्ठ उवाच 	KK-01-11-196-021
ततस्तं क्रोधजं तात और्वोऽग्निं वरुणालये ।	KK-01-11-196-021a
उत्ससर्ज स चैवाप उपयुङ्क्ते महोदधौ ॥	KK-01-11-196-021c
महद्धयशिरो भूत्वा यत्तद्वेदविदो विदुः ।	KK-01-11-196-022a
तमग्निमुद्गिरद्वक्त्रात्पिबत्यापो महोदधौ ॥	KK-01-11-196-022c
तस्मात्त्वमपि भद्रं ते न लोकान्हन्तुमर्हसि ।	KK-01-11-196-023a
पराशर पराँल्लोकाञ्जानञ्ज्ञानवतां वर ॥ ॥	KK-01-11-196-023c
	
	
	
	
	
	
अध्यायः 197	
	
	
गन्धर्व उवाच 	KK-01-11-197-001
एवमुक्तः स विप्रर्षिर्वसिष्ठेन महात्मना ।	KK-01-11-197-001a
न्ययच्छदात्मनः क्रोधं सर्वलोकपराभवात् ॥	KK-01-11-197-001c
ईजे च स महातेजाः सर्ववेदविदां वरः ।	KK-01-11-197-002a
ऋषी राक्षससत्रेण शाक्तेयोऽथ पराशरः ॥	KK-01-11-197-002c
ततो वृद्धांश्च बालांश्च राक्षसान्स महामुनिः ।	KK-01-11-197-003a
ददाह वितते यज्ञे शक्तेर्वधमनुस्मरन् ॥	KK-01-11-197-003c
न हि तं वारयामास वसिष्ठो रक्षसां वधात् ।	KK-01-11-197-004a
द्वितीयामस्य मां भाङ्क्षं प्रतिज्ञामिति निश्चयात् ॥	KK-01-11-197-004c
त्रयाणां पावकानां च सत्रे तस्मिन्महामुनिः ।	KK-01-11-197-005a
आसीत्पुरस्ताद्दीप्तानां चतुर्थ इव पावकः ॥	KK-01-11-197-005c
तेन यज्ञेन शुभ्रेण हूयमानेन शक्तितः ।	KK-01-11-197-006a
तद्विदीपितमाकाशं सूर्येणेव घनात्यये ॥	KK-01-11-197-006c
तं वसिष्ठादयः सर्वे मुनयस्तत्र मेनिरे ।	KK-01-11-197-007a
तेजसा दीप्यमानं वै द्वितीयमिव भास्करम् ॥	KK-01-11-197-007c
ततः परमदुष्प्रापमन्यैर्ऋषिरुधारधीः ।	KK-01-11-197-008a
समापिपयिषुः सत्रं तमत्रिः समुपागमत् ॥	KK-01-11-197-008c
तथा पुलस्त्यः पुलहः क्रतुश्चैव महाक्रतुः ।	KK-01-11-197-009a
तत्राजग्मुरमित्रघ्न रक्षसां जीवितेप्सया ॥	KK-01-11-197-009c
पुलस्त्यस्तु वधात्तेषां रक्षसां भरतर्षभ ।	KK-01-11-197-010a
उवाचेदं वचः पार्थ पराशरमरिन्दमम् ॥	KK-01-11-197-010c
कच्चित्तातापविघ्नं ते कच्चिन्नन्दसि पुत्रक ।	KK-01-11-197-011a
अजानतामदोषाणां सर्वेषां रक्षसां वधात् ॥	KK-01-11-197-011c
प्रजोच्छेदमिमं मह्यं न हि कर्तु त्वमर्हसि ।	KK-01-11-197-012a
नैष तात द्विजातीनां धर्मो दृष्टस्तपस्विनाम् ॥	KK-01-11-197-012c
शम एव परो धर्मस्तमाचर पराशर ।	KK-01-11-197-013a
अधर्मिष्ठं वरिष्ठः सन्कुरुषे त्वं पराशर ॥	KK-01-11-197-013c
शक्तिं चापि हि धर्मज्ञं नातिक्रान्तुमिहार्हसि ।	KK-01-11-197-014a
प्रजायाश्च ममोच्छेदं न चैवं कर्तुमर्हसि ॥	KK-01-11-197-014c
शापाद्धि शक्तेर्वासिष्ठ तदा तदुपपादितम् ।	KK-01-11-197-015a
आत्मजेन स दोषेण शक्तिर्नीत इतो दिवम् ॥	KK-01-11-197-015c
न हि तं राक्षसः कश्चिच्छक्तो भक्षयितुं मुने ।	KK-01-11-197-016a
`वासिष्ठो भक्षितश्चासीत्कौशिकोत्सृष्टरक्षसा ।	KK-01-11-197-016c
शापं न कुर्वन्ति तदा न च त्राणपरायणाः ॥	KK-01-11-197-016e
क्षमावन्तोऽदहन्देहं देहमन्यद्भवत्विति ।	KK-01-11-197-017a
'आत्मनैवात्मनस्तेन दृष्टो मृत्युस्तदाऽभवत् ॥	KK-01-11-197-017c
निमित्तभूतस्तत्रासीद्विश्वामित्रः पराशर ।	KK-01-11-197-018a
राजा कल्माषपादश्च दिवमारुह्य मोदते ॥	KK-01-11-197-018c
ये च शक्त्यवराः पुत्रा वसिष्ठस्य महामुने ।	KK-01-11-197-019a
ते च सर्वे मुदा युक्ता मोदन्ते सहिताः सुरैः ॥	KK-01-11-197-019c
सर्वमेतद्वसिष्ठस्य विदितं वै महामुने ।	KK-01-11-197-020a
रक्षसां च समुच्छेद एष तात तपस्विनाम् ॥	KK-01-11-197-020c
निमित्तभूतस्त्वं चात्र क्रतौ वासिष्ठनन्दन ।	KK-01-11-197-021a
तत्सत्रं मुञ्च भद्रं ते समाप्तमिदमस्तु ते ॥	KK-01-11-197-021c
गन्धर्व उवाच 	KK-01-11-197-022
एवमुक्तः पुलस्त्येन वसिष्ठेन च धीमता ।	KK-01-11-197-022a
तदा समापयामास सत्रं शाक्तो महामुनिः ॥	KK-01-11-197-022c
सर्वराक्षससत्राय सम्भृतं पावकं तदा ।	KK-01-11-197-023a
उत्तरे हिमवत्पार्श्वे उत्ससर्ज महावने ॥	KK-01-11-197-023c
स तत्राद्यापि रक्षांसि वृक्षानश्मन एव च ।	KK-01-11-197-024a
भक्षयन्दृश्यते वह्निः सदा पर्वणि पर्वणि ॥ 	KK-01-11-197-024c
	
	
	
	
	
	
अध्यायः 198	
	
	
`गन्धर्व उवाच 	KK-01-11-198-001
पुनश्चैव महातेजा विश्वामित्रजिघांसया ।	KK-01-11-198-001a
अग्निं सम्भृतवान्घोरं शाक्तेयः सुमहातपाः ॥	KK-01-11-198-001c
वासिष्ठसम्भृतश्चाग्निर्विश्वामित्रहितैषिणा ।	KK-01-11-198-002a
तेजसा वह्नितुल्येन ग्रस्तः स्कन्देन धीमता ॥'	KK-01-11-198-002c
अर्जुन उवाच 	KK-01-11-198-003
राज्ञा कल्माषपादेन गुरौ ब्रह्मविदां वरे ।	KK-01-11-198-003a
कारणं किं पुरस्कृत्य भार्या वै सन्नियोजिता ॥	KK-01-11-198-003c
जानता वै परं धर्मं वसिष्ठेन महात्मना ।	KK-01-11-198-004a
अगम्यागमनं कस्मात्कृतं तेन महर्षिणा ॥	KK-01-11-198-004c
अधर्मिष्ठं वसिष्ठेन कृतं चापि पुरा सखे ।	KK-01-11-198-005a
एतन्मे संशयं सर्वं छेत्तुमर्हसि पृच्छतः ॥	KK-01-11-198-005c
गन्धर्व उवाच 	KK-01-11-198-006
धनञ्जय निबोधेयं यन्मां त्वं परिपृच्छसि ।	KK-01-11-198-006a
वसिष्ठं प्रति दुर्धर्ष तथा मित्रसहं नृपम् ॥	KK-01-11-198-006c
कथितं ते मया सर्वं यथा शप्तः स पार्थिवः ।	KK-01-11-198-007a
शक्तिना भरतश्रेष्ठ वासिष्ठेन महात्मना ॥	KK-01-11-198-007c
स तु शापवशं प्राप्तः क्रोधपर्याकुलेक्षणः ।	KK-01-11-198-008a
निर्जगाम पुराद्राजा सहदारः परन्तपः ॥	KK-01-11-198-008c
अरण्यं निर्जनं गत्वा सदारः परिचक्रमे ।	KK-01-11-198-009a
नानामृगगणाकीर्णं नानासत्वसमाकुलम् ॥	KK-01-11-198-009c
नानागुल्मलताच्छन्नं नानाद्रुमसमावृतम् ।	KK-01-11-198-010a
अरण्यं घोरसन्नादं शापग्रस्तः परिभ्रमन् ॥	KK-01-11-198-010c
स कदाचित्क्षुधाविष्टो मृगयन्भक्ष्यमात्मनः ।	KK-01-11-198-011a
ददर्श सुपरिक्लिष्टः कस्मिंश्चिन्निर्जने वने ॥	KK-01-11-198-011c
ब्राह्मणं ब्राह्मणीं चैव मिथुनायोपसङ्गतौ ।	KK-01-11-198-012a
तौ तं वीक्ष्य सुवित्रस्तावकृतार्थौ प्रधावितौ ॥	KK-01-11-198-012c
तयोः प्रद्रवतोर्विप्रं जग्राह नृपतिर्बलात् ।	KK-01-11-198-013a
दृष्ट्वा गृहीतं भर्तारमथ ब्राह्मण्यभाषत ॥	KK-01-11-198-013c
शृणु राजन्मम वचो यत्त्वां वक्ष्यामि सुव्रत ।	KK-01-11-198-014a
आदित्यवंशप्रभवस्त्वं हि लोके परिश्रुतः ॥	KK-01-11-198-014c
अप्रमत्तः स्थितो धर्मे गुरुशुश्रूषणे रतः ।	KK-01-11-198-015a
शापोपहत दुर्धर्ष न पापं कर्तुमर्हसि ॥	KK-01-11-198-015c
ऋतुकाले तु सम्प्राप्ते भर्तृव्यसनकर्शिता ।	KK-01-11-198-016a
अकृतार्था ह्यहं भर्त्रा प्रसवार्थं समागता ॥	KK-01-11-198-016c
प्रसीद नृपतिश्रेष्ठ भर्ताऽयं मे विसृज्यताम् ।	KK-01-11-198-017a
एवं विक्रोशमानायास्तस्यास्तु न नृशंसवत् ॥	KK-01-11-198-017c
भर्तारं भक्षयामास व्याघ्रो मृगमिवेप्सितम् ।	KK-01-11-198-018a
तस्याः क्रोधाभिभूताया यान्यश्रूण्यपतन्भुवि ॥	KK-01-11-198-018c
सोऽग्निः समभवद्दीप्तस्तं च देशं व्यदीपयत् ।	KK-01-11-198-019a
ततः सा शोकसन्तप्ता भर्तृव्यसनकर्शिता ॥	KK-01-11-198-019c
कल्माषपादं राजर्षिमशपद्ब्राह्मणी रुषा ।	KK-01-11-198-020a
यस्मान्ममाकृतार्थायास्त्वया क्षुद्र नृशंसवत् ॥	KK-01-11-198-020c
प्रेक्षन्त्या भक्षितो मेऽद्य प्रियो भर्ता महायशाः ।	KK-01-11-198-021a
तस्मात्त्वमपि दुर्बुद्धे मच्छापपरिविक्षतः ॥	KK-01-11-198-021c
पत्नीमृतावनुप्राप्य सद्यस्त्यक्ष्यसि जीवितम् ।	KK-01-11-198-022a
`तेन प्रसाद्यमाना सा प्रसादमकरोत्तदा ।'	KK-01-11-198-022c
यस्य चर्षेर्वसिष्ठस्य त्वया पुत्रा विनाशिताः ॥	KK-01-11-198-022e
तेन सङ्गम्य ते भार्या तनयं जनयिष्यति ।	KK-01-11-198-023a
सते वंशकरः पुत्रो भविष्यति नृपाधम ॥	KK-01-11-198-023c
एवं शप्त्वा तु राजानं सा तमाङ्गिरसी शुभा ।	KK-01-11-198-024a
तस्यैव सन्निधौ दीप्तं प्रविवेश हुताशनम् ॥	KK-01-11-198-024c
वसिष्ठश्च महाभागः सर्वमेतदवैक्षत ।	KK-01-11-198-025a
ज्ञानयोगेन महता तपसा च परन्तप ॥	KK-01-11-198-025c
मुक्तशापश्च राजर्षिः कालेन महता ततः ।	KK-01-11-198-026a
ऋतुकालेऽभिपतितो मदयन्त्या निवारितः ॥	KK-01-11-198-026c
न हि सस्मार स नृपस्तं शापं काममोहितः ।	KK-01-11-198-027a
देव्याः सोऽथ वचः श्रुत्वा सम्भ्रान्तो नृपसत्तमः ॥	KK-01-11-198-027c
तं शापमनुसंस्मृत्य पर्यतप्यद्भृशं तदा ।	KK-01-11-198-028a
एतस्मात्कारणाद्राजा वसिष्ठं सन्ययोजयत् ।	KK-01-11-198-028c
स्वदारेषु नरश्रेष्ठ शापदोषसमन्वितः ॥ 	KK-01-11-198-028e
	
	
	
	
अध्यायः 199	
	
	
अर्जुन उवाच 	KK-01-11-199-001
अस्माकमनुरूपो वै यः स्याद्गन्धर्व वेदवित् ।	KK-01-11-199-001a
पुरोहितस्तमाचक्ष्व सर्वं हि विदितं तव ॥	KK-01-11-199-001c
गन्धर्व उवाच 	KK-01-11-199-002
यवीयान्देवलस्यैष वने भ्राता तपस्यति ।	KK-01-11-199-002a
धौम्य उत्कोचके तीर्थे तं वृणुध्वं यदीच्छथ ॥	KK-01-11-199-002c
वैशम्पायन उवाच 	KK-01-11-199-003
ततोऽर्जुनोऽस्त्रमाग्नेयं प्रददौ तद्यथाविधि ।	KK-01-11-199-003a
गन्धर्वाय `स च प्रीतो वचनं चेदमब्रवीत् ॥	KK-01-11-199-003c
मयि सन्ति हयश्रेष्ठास्तव दास्यामि वै सखे ।	KK-01-11-199-004a
उपकारकृतं मित्रं प्रतिकारेण योजये ॥	KK-01-11-199-004c
गृह्णीष्व चाक्षुषीं विद्यामिमां भरतसत्तम ।	KK-01-11-199-005a
एवमुक्तोऽर्जुनः' प्रीतो वचनं चेदमब्रवीत् ॥	KK-01-11-199-005c
त्वय्येव तावत्तिष्ठन्तु हया गन्धर्वसत्तम ।	KK-01-11-199-006a
कार्यकाले ग्रहीष्यामः स्वस्ति तेऽस्त्विति चाब्रवीत् ॥	KK-01-11-199-006c
तेऽन्योन्यमभिसम्पूज्य गन्धर्वः पाण्डवाश्च ह ।	KK-01-11-199-007a
रम्याद्भागीरथीतीराद्यथाकामं प्रतस्थिरे ॥	KK-01-11-199-007c
तत उत्कोचकं तीर्थं गत्वा धौम्याश्रमं तु ते ।	KK-01-11-199-008a
तं वव्रुः पाण्डवा धौम्यं पौरोहित्याय भारत ॥	KK-01-11-199-008c
तान्धौम्यः प्रतिजग्राह सर्ववेदविदां वरः ।	KK-01-11-199-009a
वन्येन फलमूलेन पौरोहित्येन चैव ह ॥	KK-01-11-199-009c
ते समाशंसिरे लब्धां श्रियं राज्यं च पाण्डवाः ।	KK-01-11-199-010a
ब्राह्मणं तं पुरस्कृत्य पाञ्चालीं च स्वयंवरे ॥	KK-01-11-199-010c
पुरोहितेन तेनाथ गुरुणा सङ्गतास्तदा ।	KK-01-11-199-011a
नाथवन्तमिवात्मानं मेनिरे भरतर्षभाः ॥	KK-01-11-199-011c
स हि वेदार्थतत्त्वज्ञस्तेषां गुरुरुदारधीः ।	KK-01-11-199-012a
वेदविच्चैव वाग्मी च धौम्यः श्रीमान्द्विजोत्तमः ॥	KK-01-11-199-012c
तेजसा चैव बुद्ध्या च रूपेण यशसा श्रिया ।	KK-01-11-199-013a
मन्त्रैश्च विविधैर्धौम्यस्तुल्य आसीद्बृहस्पतेः ॥	KK-01-11-199-013c
स चापि विप्रस्तान्मेने स्वभावाभ्यधिकान्भुवि ।	KK-01-11-199-014a
तेन धर्मविदा पार्था योज्या सर्वविदा वृताः ॥	KK-01-11-199-014c
मेनिरे सहिता वीराः प्राप्तं राज्यं च पाण्डवाः ।	KK-01-11-199-015a
बुद्धिवीर्यबलोत्साहैर्युक्ता देवा इवापरे ॥	KK-01-11-199-015c
कृतस्वस्त्ययनास्तेन ततस्ते मनुजाधिपाः ।	KK-01-11-199-016a
मेनिरे सहिता गन्तुं पाञ्चाल्यास्तं स्वयंवरम् ॥ 	KK-01-11-199-016c
	
	
	
	
अध्यायः 200	
	
	
	
	
वैशम्पायन उवाच 	KK01-11-200-001
ततस्ते नरशार्दूला भ्रातरः पञ्च पाण्डवाः ।	KK01-11-200-001a
तं ब्राह्मणं पुरस्कृत्य पाञ्चाल्याश्च स्वयंवरम् ।	KK01-11-200-001c
प्रययुर्द्रौपदीं द्रष्टुं तं च देशं महोत्सवम् ॥	KK01-11-200-001e
ततस्ते तं महात्मानं शुद्धात्मानमकल्मषम् ।	KK01-11-200-002a
ददृशुः पाण्डवा वीराः पथि द्वैपायनं तदा ॥	KK01-11-200-002c
तस्मै यथावत्सत्कारं कृत्वा तेन च सत्कृताः ।	KK01-11-200-003a
कथान्ते चाभ्यनुज्ञाताः प्रययुर्द्रुपदक्षयम् ॥	KK01-11-200-003c
पश्यन्तो रमणीयानि वनानि च सरांसि च ।	KK01-11-200-004a
तत्रतत्र वसन्तश्च शनैर्जग्मुर्महराथाः ॥	KK01-11-200-004c
स्वाध्यायवन्तः शुचयो मधुराः प्रियवादिनः ।	KK01-11-200-005a
आनुपूर्व्येण सम्प्राप्ताः पाञ्चालान्पाण्डुनन्दनाः ॥	KK01-11-200-005c
ते तु दृष्ट्वा पुरं तच्च स्कन्धावारं च पाण्डवाः ।	KK01-11-200-006a
कुम्भकारस्य शालायां निवासं चक्रिरे तदा ॥	KK01-11-200-006c
तत्र भैक्षं समाजह्रुर्ब्राह्मणीं वृत्तिमाश्रिताः ।	KK01-11-200-007a
तान्सम्प्राप्तांस्तथा वीराञ्जज्ञिरे न नराः क्वचित् ॥	KK01-11-200-007c
`यज्ञसेनस्तु पाञ्चालो भीष्मद्रोणकृतागसम् ।	KK01-11-200-008a
ज्ञात्वाऽऽत्मानं तदारेभे त्राणायात्मक्रियां क्षमाम् ॥	KK01-11-200-008c
अवाप्य धृष्टद्युम्नं हि न स द्रोणमचिन्तयत् ।	KK01-11-200-009a
स तु वैरप्रसङ्गाच्च भीष्माद्भयमचिन्तयत् ॥	KK01-11-200-009c
कन्यादानात्तु शरणं सोऽमन्यत महीपतिः ।	KK01-11-200-010a
'यज्ञसेनस्य कामस्तु पाण्डवाय किरीटिने ॥	KK01-11-200-010c
दास्यामि कृष्मामिति वै न चैनं विवृणोति सः ।`	KK01-11-200-011a
जामातृबलसंयोगं मेने हि बलवत्तरम् ॥'	KK01-11-200-011c
सोऽन्वेषमाणः कौन्तेयान्पाञ्चालो जनमेजय ।	KK01-11-200-012a
दृढं धनुरथानम्यं कारयामास भारत ॥	KK01-11-200-012c
`वैयाघ्रपद्यस्योग्रं वै सृञ्जयस्य महीपतिः ।	KK01-11-200-013a
तद्धनुः किन्धुरं नाम देवदत्तमुपानयत् ॥	KK01-11-200-013c
आयसी तस्य च ज्याऽऽसीत्प्रतिबद्धा महाबला ।	KK01-11-200-014a
न तु ज्यां प्रसहेदन्यस्तद्धनुःप्रवरं महत् ॥	KK01-11-200-014c
शङ्करेण वरं दत्तं प्रीतेन च महात्मना ।	KK01-11-200-015a
तन्निष्फलं स्यान्न तु मे इति प्रामाण्यमागतः ॥	KK01-11-200-015c
मया कर्तव्यमधुना दुष्करं लक्ष्यवेधनम् ।	KK01-11-200-016a
इति निश्चित्य मनसा कारितं लक्ष्यमुत्तमम् ॥'	KK01-11-200-016c
यन्त्रं वैहायसं चापि कारयामास कृत्रिमम् ।	KK01-11-200-017a
तेन यन्त्रेण सहितं राजँल्लक्ष्यं च काञ्चनम् ॥	KK01-11-200-017c
द्रुपद उवाच 	KK01-11-200-018
इदं सज्यं धनुः कृत्वा सज्जैरेभिश्च सायकैः ।	KK01-11-200-018a
अतीत्य लक्ष्य यो वेद्धा स लब्धा मत्सुतामिति ॥	KK01-11-200-018c
वैशम्पायन उवाच 	KK01-11-200-019
इति स द्रुपदो राजा स्वयंवरमघोषयत् ।	KK01-11-200-019a
तच्छ्रुत्वा पार्थिवाः सर्वे समीयुस्तत्र भारत ॥	KK01-11-200-019c
ऋषयश्च महात्मानः स्वयंवरदिदृक्षवः ।	KK01-11-200-020a
दुर्योधनपुरोगाश्च सकर्णाः कुरवो नृप ॥	KK01-11-200-020c
यादवा वासुदेवेन सार्धमन्धकवृष्णयः ।	`KK01-11-200-21a
'ततोऽर्चिता राजगुणा द्रुपदेन महात्मना ॥	KK01-11-200-021c
उपोपविष्टा मञ्चेषु द्रष्टुकामाः स्वयंवरम् ।	KK01-11-200-022a
`ब्राह्मणाश्च महाभागा देशेभ्यः समुपागमन् ॥	KK01-11-200-022c
ब्राह्मणैरेव सहिताः पाण्डवाः समुपाविशन् ।	KK01-11-200-023a
त्रयस्त्रिंशत्सुराः सर्वे विमानैर्व्योम्न्यवस्थिताः ॥	KK01-11-200-023c
ततः पौरजनाः सर्वे सागरोद्धूतनिःस्वनाः ।	KK01-11-200-024a
शिंशुमारशिरः प्राप्य न्यविशंस्ते स्म पार्थिवाः ॥	KK01-11-200-024c
प्रागुत्तरेण नगराद्भूमिभागे समे शुभे ।	KK01-11-200-025a
समाजवाटः शुशुभे भवनैः सर्वतो वृतः ॥	KK01-11-200-025c
प्राकारपरिखोपेतो द्वारतोरणमण्डितः ।	KK01-11-200-026a
वितानेन विचित्रेण सर्वतः समलङ्कृतः ॥	KK01-11-200-026c
तूर्यौघशतसङ्कीर्णः परार्ध्यागुरुधूपितः ।	KK01-11-200-027a
चन्दनोदकसिक्तश्च माल्यदामोपशोभितः ॥	KK01-11-200-027c
कैलासशिखरप्रख्यैर्नभस्तलविलेखिभिः ।	KK01-11-200-028a
सर्वतः संवृतः शुभ्रैः प्रासादैः सुकृतोच्छ्रयैः ॥	KK01-11-200-028c
सुवर्णजालसंवीतैर्मणिकुट्टिमभूषणैः ।	KK01-11-200-029a
सुखारोहणसोपानैर्महासनपरिच्छदैः ॥	KK01-11-200-029c
स्रग्दामसमवच्छन्नैरगुरूत्तमवासितैः ।	KK01-11-200-030a
हंसांशुवर्णैर्बहुभिरायोजनसुगन्धिभिः ॥	KK01-11-200-030c
असम्बाधशतद्वारैः शयनासनशोभितैः ।	KK01-11-200-031a
बहुधातुपिनद्धाङ्गैर्हिमवच्छिखरैरिव ॥	KK01-11-200-031c
तत्र नानाप्रकारेषु विमानेषु स्वलङ्कृताः ।	KK01-11-200-032a
स्पर्धमानास्तदाऽन्योन्यं निषेदुः सर्वपार्थिवाः ॥	KK01-11-200-032c
तत्रोपविष्टान्ददृशुर्महासत्वान्पृथग्जनाः ।	KK01-11-200-033a
राजसिंहान्महाभागान्कृष्णागुरुविभूषितान् ॥	KK01-11-200-033c
महाप्रसादान्ब्राह्मण्यान्स्वराष्ट्रपरिरक्षिणः ।	KK01-11-200-034a
प्रियान्सर्वस्य लोकस्य सुकृतैः कर्मभिः शुभैः ॥	KK01-11-200-034c
मञ्चेषु च परार्द्ध्येषु पौरजानपदा जनाः ।	KK01-11-200-035a
कृष्णादर्शनसिद्ध्यर्थं सर्वतः समुपाविशन् ॥	KK01-11-200-035c
ब्राह्मणैस्ते च सहिताः पाण्डवाः समुपाविशन् ।	KK01-11-200-036a
ऋद्धिं पञ्चालराजस्य पश्यन्तस्तामनुत्तमाम् ॥	KK01-11-200-036c
ततः समाजो ववृधे स राजन्दिवसान्बहून् ।	KK01-11-200-037a
रत्नप्रदानबहुलः शोभितो नटनर्तकैः ॥	KK01-11-200-037c
वर्तमाने समाजे तु रमणीयेऽह्नि षोडशे ।`	KK01-11-200-038a
मैत्रे मुहूर्ते तस्याश्च राजदाराः पुराविदः ।	KK01-11-200-038c
पुत्रवत्यः सुवसनाः प्रतिकर्मोपचक्रमुः ॥	KK01-11-200-038e
वैडूर्यमयपीठे तु निविष्टां द्रौपदीं तदा ।	KK01-11-200-039a
सतूर्यं स्नापयाञ्चक्रुः स्वर्णकुम्भस्थितैर्जलैः ॥	KK01-11-200-039c
तां निवृत्ताभिषेकां च दुकूलद्वयधारिणीम् ।	KK01-11-200-040a
निन्युर्मणिस्तम्भवतीं वेदिं वै सुपरिष्कृताम् ॥	KK01-11-200-040c
निवेश्य प्राङ्मुखीं हृष्टां विस्मिताक्ष्यः प्रसाधिकाः ।	KK01-11-200-041a
केनालङ्करणेनेमामित्यन्योन्यं व्यलोकयन् ॥	KK01-11-200-041c
धूपोष्मणा च केशानामार्द्रभावं व्यपोहयन् ।	KK01-11-200-042a
बबन्धुरस्या धम्मिल्लं माल्यैः सुरभिगन्धिभिः ॥	KK01-11-200-042c
दूर्वामधूकरचितं माल्यं तस्या ददुः करे ।	KK01-11-200-043a
चक्रुश्च कृष्णागरुणा पत्रसङ्गं कुचद्वये ॥	KK01-11-200-043c
रेजे सा चक्रवाकाङ्का स्वर्णदीर्घा सरिद्वरा ।	KK01-11-200-044a
अलकैः कुटिलैस्तस्या मुखं विकसितं बभौ ॥	KK01-11-200-044c
आसक्तभृङ्गं कुसुमं शशिबिम्बं जिगाय तत् ।	KK01-11-200-045a
कालाञ्जनं नयनयोराचारार्थं समादधुः ॥	KK01-11-200-045c
भूषणं रत्नखचितैरलञ्चक्रुर्यथोचितम् ।	KK01-11-200-046a
माता च तस्याः पृषती हरितालमनश्शिलाम् ॥	KK01-11-200-046c
अङ्गुलीभ्यामुपादाय तिलकं विदधे मुखे ।	KK01-11-200-047a
अलङ्कृतां वधूं दृष्ट्वा योषितो मुदमाययुः ॥	KK01-11-200-047c
माता न मुमुदे तस्याः पतिः कीदृग्भविष्यति ।	KK01-11-200-048a
सौविदल्लाः समागम्य द्रुपदस्याज्ञया ततः ॥	KK01-11-200-048c
एनामारोपयामासुः करिणीं कुचभूषिताम् ।	KK01-11-200-049a
ततोऽवाद्यन्त वाद्यानि मङ्गलानि दिवि स्पृशन् ॥	KK01-11-200-049c
विलासिनीजनाश्चापि प्रवरं करिणीशतम् ।	KK01-11-200-050a
माङ्गल्यगीतं गायन्त्यः पार्श्वयोरुभयोर्ययुः ॥	KK01-11-200-050c
जनापसरणे व्यग्राः प्रतिहार्यः पुरा ययुः ।	KK01-11-200-051a
कोलाहलो महानासीत्तस्मिन्पुरवरे तदा ॥	KK01-11-200-051c
धृष्टद्युम्नो ययावग्रे हयमारुह्य भारत ।	KK01-11-200-052a
द्रुपदो रङ्गदेशे तु बलेन महता युतः ॥	KK01-11-200-052c
तस्थौ व्यूह्य महानीकं पालितं दृढधन्विभिः ।	KK01-11-200-053a
'आप्लुताङ्गीं सुवसनां सर्वाभरणभूषिताम् ॥	KK01-11-200-053c
मालां च समुपादाय काञ्चनीं समलङ्कृताम् ।	KK01-11-200-054a
`आगतां ददृशुः सर्वे रङ्गभूमिमलङ्कृताम् ॥'	KK01-11-200-054c
अवतीर्णा ततो रङ्गं द्रौपदी भरतर्षभ ।`	KK01-11-200-055a
तस्थौ प्रमुदितान्सर्वान्नृपतीन्रङ्गमण्डले ।	KK01-11-200-055c
प्रेक्षन्ती व्रीडितापाङ्गी द्रष्टृणां सुमनोहरा ॥'	KK01-11-200-055e
पुरोहितः सोमकानां मन्त्रविद्ब्राह्मणः शुचिः ।	KK01-11-200-056a
परिस्तीर्य जुहावाग्निमाज्येन विधिवत्तदा ॥	KK01-11-200-056c
सन्तर्पयित्वा ज्वलनं ब्राह्मणान्स्वस्ति वाच्य च ।	KK01-11-200-057a
वारयामास सर्वाणि वादित्राणि समन्ततः ॥	KK01-11-200-057c
निःशब्दे तु कृते तस्मिन्धृष्टद्युम्नो विशांपते ।	KK01-11-200-058a
कृष्णामादाय विधिवन्मेघदुन्दुभिनिःस्वनः ॥	KK01-11-200-058c
रङ्गमध्यं गतस्तत्र मेघगम्भीरया गिरा ।	KK01-11-200-059a
वाक्यमुच्चैर्जगादेदं श्लक्ष्णमर्थवदुत्तमम् ॥	KK01-11-200-059c
इदं धनुर्लक्ष्यमिमे च बाणाःशृण्वन्तु मे भूपतयः समेताः ।	KK01-11-200-060a
छिद्रेण यन्त्रस्य समर्पयध्वं शरैः शितैर्व्योमचरैर्दशार्धैः ॥	KK01-11-200-060c
एतन्महत्कर्म करोति यो वै कुलेन रूपेण बलेन युक्तः ।	KK01-11-200-061a
तस्याद्य भार्या भगिनी ममेयं कृष्णा भवित्री न मृषा ब्रवीमि ॥	KK01-11-200-061c
तानेवमुक्त्वा द्रुपदस्य पुत्रः पश्चादिदं तां भगिनीमुवाच ।	KK01-11-200-062a
नाम्ना च गोत्रेण च कर्मणा च सङ्कीर्तयन्भूमिपतीन्समेतान् ॥ 	KK01-11-200-062c
	
	
	
	
	
	
अध्यायः 201	
	
	
धृष्टद्युम्न उवाच 	KK-01-12-201-001
दुर्योधनो दुर्विषहो दुर्मुखो दुष्प्रधर्षणः ।	KK-01-12-201-001a
विविंशतिर्विकर्णश्च सहो दुःशासनस्तथा ॥	KK-01-12-201-001c
युयुत्सुर्वायुवेगश्च भीमवेगरवस्तथा ।	KK-01-12-201-002a
उग्रायुधो बलाकी च करकायुर्विरोचनः ॥	KK-01-12-201-002c
कुण्डकश्चित्रसेनश्च सुवर्चाः कनकध्वजः ।	KK-01-12-201-003a
नन्दको बाहुशाली च तुहुण्डो विकटस्तथा ॥	KK-01-12-201-003c
एते चान्ये च बहवो धार्तराष्ट्रा महाबलाः ।	KK-01-12-201-004a
कर्णेन सहिता वीरास्त्वदर्थं समुपागताः ॥	KK-01-12-201-004c
असङ्ख्याता महात्मानः पार्थिवाः क्षत्रियर्षभाः ।	KK-01-12-201-005a
शकुनिः सौबलश्चैव वृषकोऽथ बृहद्बलः ॥	KK-01-12-201-005c
एते गान्धारराजस्य सुताः सर्वे समागताः ।	KK-01-12-201-006a
अश्वत्थामा च भोजश्च सर्वशस्त्रभृतां वरौ ॥	KK-01-12-201-006c
समवेतौ महात्मानौ त्वदर्थे समलङ्कृतौ ।	KK-01-12-201-007a
बृहन्तो मणिमांश्चैव दण्डधारश्च पार्थिवः ॥	KK-01-12-201-007c
सहदेवजयत्सेनौ मेघसन्धिश्च पार्थिवः ।	KK-01-12-201-008a
विराटः सह पुत्राभ्यां शङ्खेनैवोत्तरेण च ॥	KK-01-12-201-008c
वार्धक्षेमिः सुशर्मा च सेनाबिन्दुश्च पार्थिवः ।	KK-01-12-201-009a
सुकेतुः सह पुत्रेण सुनाम्ना च सुवर्चसा ॥	KK-01-12-201-009c
सुचित्रः सुकुमारश्च वृकः सत्यधृतिस्तथा ।	KK-01-12-201-010a
सूर्यध्वजो रोचमानो नीलश्चित्रायुधस्तथा ॥	KK-01-12-201-010c
अंशुमांश्चेकितानश्च श्रेणिमांश्च महाबलः ।	KK-01-12-201-011a
समुद्रसेनपुत्रश्च चन्द्रसेनः प्रतापवान् ॥	KK-01-12-201-011c
जलसन्धः पितापुत्रौ विदण्डो दण्ड एव च ।	KK-01-12-201-012a
पौण्ड्रको वासुदेवश्च भगदत्तश्च वीर्यवान् ॥	KK-01-12-201-012c
कलिङ्गस्ताम्रलिप्तश्च पत्तनाधिपतिस्तथा ।	KK-01-12-201-013a
मद्रराजस्तथा शल्यः सहपुत्रो महारथः ॥	KK-01-12-201-013c
रुक्माङ्गदेन वीरेण तथा रुक्मरथेन च ।	KK-01-12-201-014a
कौरव्यः सोमदत्तश्च पुत्रश्चास्य महारथः ॥	KK-01-12-201-014c
समवेतास्त्रयः शूरा भूरिर्भूरिश्रवाः शलः ।	KK-01-12-201-015a
सुदक्षिणश्च काम्भोजो दृढधन्वा च पौरवः ॥	KK-01-12-201-015c
बृहद्बलः सुषेणश्च शिबिरौशीनरस्तथा ।	KK-01-12-201-016a
पटच्चरनिहन्ता च कारूषाधिपतिस्तथा ॥	KK-01-12-201-016c
सङ्कर्षणो वासुदेवो रौक्मिणेयश्च वीर्यवान् ।	KK-01-12-201-017a
साम्बश्च चारुदेष्णश्च प्राद्युम्निः सगदस्तथा ॥	KK-01-12-201-017c
अक्रूरः सात्यकिश्चैव उद्धवश्च महामतिः ।	KK-01-12-201-018a
कृतवर्मा च हार्दिक्यः पृथुर्विपृथुरेव च ॥	KK-01-12-201-018c
विदूरथश्च कङ्कश्च शङ्कुश्च सगवेषणः ।	KK-01-12-201-019a
आशावहोऽनिरुद्धश्च समीकः सारिमेजयः ॥	KK-01-12-201-019c
वीरो वातपतिश्चैव झिल्लीपिण्डारकस्तथा ।	KK-01-12-201-020a
उशीनरश्च विक्रान्तो वृष्णयस्ते प्रकीर्तिताः ॥	KK-01-12-201-020c
भगीरथो बृहत्क्षत्रः सैन्धवश्च जयद्रथः ।	KK-01-12-201-021a
बृहद्रथो बाह्लिकश्च श्रुतायुश्च महारथः ॥	KK-01-12-201-021c
उलूकः कैतवो राजा चित्राङ्गदशुभाङ्गदौ ।	KK-01-12-201-022a
वत्सराजश्च मतिमान्कोसलाधिपतिस्तथा ॥	KK-01-12-201-022c
शिशुपालश्च विक्रान्तो जरासन्धस्तथैव च ।	KK-01-12-201-023a
एते चान्ये च बहवो नानाजनपदेश्वराः ॥	KK-01-12-201-023c
त्वदर्थमागता भद्रे क्षत्रियाः प्रथिता भुवि |	KK-01-12-201-024a
एते भेत्स्यन्ति विक्रान्तास्त्वदर्थे लक्ष्यमुत्तमम् |	KK-01-12-201-024c
विध्यते य इदं लक्ष्यं वरयेथाः शभेऽद्य तम् ||	KK-01-12-201-024e
	
	
अध्यायः 202	
	
	
वैशम्पायन उवाच 	KK-01-12-202-001
तेऽलङ्कृताः कुण्डलिनो युवानः परस्परं स्पर्धमाना नरेन्द्राः ।	KK-01-12-202-001a
अस्त्रं बलं चात्मनि मन्यमानाः सर्वें समुत्पेतुरुदायुधास्ते ॥	KK-01-12-202-001c
रूपेण वीर्येण कुलेन चैव शीलेन वित्तेन च यौवनेन ।	KK-01-12-202-002a
समिद्धदर्पा मदवेगभिन्ना मत्ता यथा हैमवता गजेन्द्राः ॥	KK-01-12-202-002c
परस्परं स्पर्धया प्रेक्षमाणाः सङ्कल्पजेनाभिपरिप्लुताङ्गाः ।	KK-01-12-202-003a
कृष्णा ममैवेत्यभिभाषमाणा नृपाः समुत्पेतुरथासनेभ्यः ॥	KK-01-12-202-003c
ते क्षत्रिया रङ्गगताः समेता जिगीषमाणा द्रुपदात्मजां ताम् ।	KK-01-12-202-004a
चकाशिरे पर्वतराजकन्यामुमां यथा देवगणाः समेताः ॥	KK-01-12-202-004c
कन्दर्पबाणाभिनिपीडिताङ्गाः कृष्णागतैस्ते हृदयैर्नरेन्द्राः ।	KK-01-12-202-005a
रङ्गावतीर्णा द्रुपदात्मजार्थं द्वेषं प्रचक्रुः सुहृदोऽपि तत्र ॥	KK-01-12-202-005c
अथाययुर्देवगणाविमानै रुद्रादित्या वसवोऽथाश्विनौ च ।	KK-01-12-202-006a
साध्याश्च सर्वे मरुतस्तथैव यमं पुरस्कृत्य धनेश्वरं च ॥	KK-01-12-202-006c
दैत्याः सुपर्णाश्च महोरगाश्च देवर्षयो गुह्यकाश्चारणाश्च ।	KK-01-12-202-007a
विश्वावसुर्नारदपर्वतौ च गन्धर्वमुख्याः सहसाऽप्सरोभिः ॥	KK-01-12-202-007c
हलायुधस्तत्र जनार्दनश्च वृष्ण्यन्धकाश्चैव यथाप्रधानम् ।	KK-01-12-202-008a
प्रेक्षां स्म चक्रुर्यदुपुङ्गवास्ते स्थिताश्च कृष्णस्य मते महान्तः ॥	KK-01-12-202-008c
दृष्ट्वा तु तान्मत्तगजेन्द्ररूपान्पञ्चाभिपद्मानिव वारणेन्द्रान् ।	KK-01-12-202-009a
भस्मावृताङ्गानिव हव्यवाहान्कृष्णः प्रदध्यौ यदुवीरमुख्यः ॥	KK-01-12-202-009c
शशंस रामाय युधिष्ठिरं स भीमं सजिष्णुं च यमौ च वीरौ ।	KK-01-12-202-010a
शनैःशनैस्तान्प्रसमीक्ष्य रामो जनार्दनं प्रीतमना ददर्श ह ॥	KK-01-12-202-010c
अन्ये तु वीरा नृपपुत्रपौत्राः कृष्णागतैर्नेत्रमनःस्वभावैः ।	KK-01-12-202-011a
व्यायच्छमाना ददृशुर्न तान्वै सन्दष्टदन्तच्छदताम्रनेत्राः ॥	KK-01-12-202-011c
तथैव पार्थाः पृथुबाहवस्ते वीरौ यमौ चैव महानुभावौ ।	KK-01-12-202-012a
तां द्रौपदीं प्रेक्ष्य तदा स्म सर्वे कन्दर्पबाणाभिहता बभूवुः ॥	KK-01-12-202-012c
देवर्षिगन्धर्वसमाकुलं तत्सुपर्णनागासुरसिद्धजुष्टम् ।	KK-01-12-202-013a
दिव्येन गन्धेन समाकुलं च दिव्यैश्च पुष्पैरवकीर्यमाणम् ॥	KK-01-12-202-013c
महास्वनैर्दुन्दुभिनादितैश्च बभूव तत्सङ्कुलमन्तरिक्षम् ।	KK-01-12-202-014a
विमानसम्बाधमभूत्समन्तात्सवेणुवीणापणवानुनादम् ॥	KK-01-12-202-014c
`समाजवाटोपरि संस्थितानां मेघैः समन्तादिव गर्जमानैः ।'	KK-01-12-202-015a
ततस्तु ते राजगणाः क्रमेण कृष्णानिमित्तं कृतविक्रमाश्च ।	KK-01-12-202-015c
सकर्णदुर्योधनशाल्वशल्यद्रौणायनिक्राथसुनीथवक्राः ॥	KK-01-12-202-015e
कलिङ्गवङ्गाधिपपाण्ड्यपौण्ड्रा विदेहराजो यवनाधिपश्च ।	KK-01-12-202-016a
अन्ये च नानानृपपुत्रपौत्रा राष्ट्राधिपाः पङ्कजपत्रनेत्राः ॥	KK-01-12-202-016c
किरीटहाराङ्गदचक्रवालैर्विभूषिताङ्गाः पृथुबाहवस्ते ।	KK-01-12-202-017a
अनुक्रमं विक्रमसत्वयुक्ता बलेन वीर्येण च नर्दमानाः ॥	KK-01-12-202-017c
तत्कार्मुकं संहननोपपन्नं सज्यं न शेकुर्मनसाऽपि कर्तुम् ।	KK-01-12-202-018a
ते विक्रमन्तः स्फुरता दृढेन विक्षिप्यमाणा धनुषा नरेन्द्राः ॥	KK-01-12-202-018c
विचेष्टमाना धरणीतलस्था यथाबलं शैक्ष्यगुणक्रमाश्च ।	KK-01-12-202-019a
गतौजसः स्रस्तकिरीटहारा विनिःश्वसन्तः शमयाम्बभूवुः ॥	KK-01-12-202-019c
हाहाकृतं तद्धनुषा दृढेन विस्रस्तहाराङ्गदचक्रवालम् ।	KK-01-12-202-020a
कृष्णानिमित्तं विनिवृत्तकामं राज्ञां तदा मण्डलमार्तमासीत् ॥	KK-01-12-202-020c
`एवं तेषु निवृत्तेषु क्षत्रियेषु समन्ततः ।	KK-01-12-202-021a
चेदीनामधिपो वीरो बलवानन्तकोपमः ॥	KK-01-12-202-021c
दमघोषात्मजो धीमाञ्शिशुपालो महाद्युतिः ।	KK-01-12-202-022a
धनुषोऽभ्याशमागम्य तस्थौ राज्ञां समक्षतः ॥	KK-01-12-202-022c
तदप्यारोप्यमाणं तु माषमात्रेऽभ्यताडयत् ।	KK-01-12-202-023a
धनुषा पीड्यमानस्तु जानुभ्यामगमन्महीम् ॥	KK-01-12-202-023c
तत उत्थाय राजा स स्वराष्ट्राण्यभिजग्मिवान् ।	KK-01-12-202-024a
ततो राजा जरासन्धो महावीर्यो महाबलः ॥	KK-01-12-202-024c
कम्बुग्रीवः पृथुव्यंसो मत्तवारणविक्रमः ।	KK-01-12-202-025a
मत्तवारणताम्राक्षो मत्तवारणवेगवान् ॥	KK-01-12-202-025c
धनुषोऽभ्याशमागत्य तस्थौ गिरिरिवाचलः ।	KK-01-12-202-026a
धनुरारोप्यमाणं तु सर्षमात्रेऽभ्यताडयत् ॥	KK-01-12-202-026c
ततः शल्यो महावीर्यो मद्रराजो महाबलः ।	KK-01-12-202-027a
धनुरारोप्यमाणं तु मुद्गमात्रेऽभ्यताडयत् ॥	KK-01-12-202-027c
तदैवागात्स्वयं राज्यं पश्चादनवलोकयन् ।	KK-01-12-202-028a
इदं धनुर्वरं कोऽद्य सज्यं कुर्वीत पार्थिवः ॥	KK-01-12-202-028c
इति निश्चित्य मनसा भूय एव स्थितस्तदा ।	KK-01-12-202-029a
ततो दुर्योधनो राजा धार्तराष्ट्रः परन्तपः ॥	KK-01-12-202-029c
मानी दृढास्त्रसम्पन्नः सर्वैश्च नृपलक्षणैः ।	KK-01-12-202-030a
उत्थितः सहसा तत्र भ्रातृमध्ये महाबलः ॥	KK-01-12-202-030c
विलोक्य द्रौपदीं हृष्टो धनुषोऽभ्याशमागमत् ।	KK-01-12-202-031a
स बभौ धनुरादाय शक्रश्चापधरो यथा ॥	KK-01-12-202-031c
धनुरारोपयामास तिलमात्रेऽभ्यताडयत् ।	KK-01-12-202-032a
आरोप्यमाणं तद्राजा धनुषा बलिना तदा ॥	KK-01-12-202-032c
उत्तानशय्यमपतदङ्गुल्यन्तरताडितः ।	KK-01-12-202-033a
स ययौ ताडितस्तेन व्रीडन्निव नराधिपः ॥	KK-01-12-202-033c
ततो वैकर्तनः कर्णो वृषा वै सूतनन्दनः ।	KK-01-12-202-034a
धनुरभ्याशमागम्य तोलयामास तद्धनुः ॥	KK-01-12-202-034c
तं चाप्यारोप्यमाणं तद्रोममात्रेऽभ्यताडयत् ।	KK-01-12-202-035a
त्रैलोक्यविजयी कर्णः सत्वे त्रैलोक्यविश्रुतः ॥	KK-01-12-202-035c
धनुषा सोऽपि निर्धूत इति सर्वे भयाकुलाः ।	KK-01-12-202-036a
एवं कर्णे विनिर्धूते धनुषा च नृपोत्तमाः ॥	KK-01-12-202-036c
चक्षुर्भिरपि नापश्यन्विनम्रमुखपङ्कजाः ।	KK-01-12-202-037a
दृष्ट्वा कर्णं विनिर्धूतं लोके वीरा नृपोत्तमाः ॥	KK-01-12-202-037c
निराशा धनुरुद्धारे द्रौपदीसङ्गमेऽपि च ॥	KK-01-12-202-038ac
तस्मिंस्तु सम्भ्रान्तजने समाजे निक्षिप्तवादेषु जनाधिपेषु ।	KK-01-12-202-039a
कुन्तीसुतो जिष्णुरियेष कर्तुं सज्यं धनुस्तत्सशरं च वीरः ॥	KK-01-12-202-039c
ततो वरिष्ठः सुरदानवानामुदारधीर्वृष्णिकुलप्रवीरः ।	KK-01-12-202-040a
जहर्ष रामेण स पीड्य हस्तं हस्तङ्गतां पाण्डुसुतस्य मत्वा ॥	KK-01-12-202-040c
न जज्ञिरेऽन्ये नृपविप्रमुख्याः सञ्छन्नरूपानथ पाण्डुपुत्रान् ।	KK-01-12-202-041a
विना हि लोके च यदुप्रवीरौ धौम्यं हि धर्मं सह सोदरांश्च ॥ ॥	KK-01-12-202-041c
	
	
	
	
	
अध्यायः 203	
	
	
वैशम्पायन उवाच 	KK-01-12-203-001
यदा निवृत्ता राजानो धनुषः सज्यकर्मणः ।	KK-01-12-203-001a
अथोदतिष्ठद्विप्राणां मध्याज्जिष्णुरुदारधीः ॥	KK-01-12-203-001c
उदक्रोशन्विप्रमुख्या विधुन्वन्तोऽजिनानि च ।	KK-01-12-203-002a
दृष्ट्वा सम्प्रस्थितं पार्थमिन्द्रकेतुसमप्रभम् ॥	KK-01-12-203-002c
केचिदासन्विमनसः केचिदासन्मुदान्विताः ।	KK-01-12-203-003a
आहुः परस्परं केचिन्निपुणा बुद्धिजीविनः ॥	KK-01-12-203-003c
यत्कर्णशल्यप्रमुखैः क्षत्रियैर्लोकविश्रुतैः ।	KK-01-12-203-004a
नानतं बलवद्भिर्हि धनुर्वेदपरायणैः ॥	KK-01-12-203-004c
तत्कथं त्वकृतास्त्रेण प्राणतो दुर्बलीयसा ।	KK-01-12-203-005a
वटुमात्रेण शक्यं हि सज्यं कर्तुं धनुर्द्विजाः ॥	KK-01-12-203-005c
अवहास्या भविष्यन्ति ब्राह्मणाः सर्वराजसु ।	KK-01-12-203-006a
कर्मण्यस्मिन्नसंसिद्धे चापलादपरीक्षिते ॥	KK-01-12-203-006c
यद्येष दर्पाद्धर्षाद्वाप्यथ ब्राह्मणचापलात् ।	KK-01-12-203-007a
प्रस्थितो धनुरायन्तुं वार्यतां साधु मा गमत् ॥	KK-01-12-203-007c
नावहास्या भविष्यामो न च लाघवमास्थिताः ।	KK-01-12-203-008a
न च विद्विष्टतां लोके गमिष्यामो महीक्षिताम् ॥	KK-01-12-203-008c
केचिदाहुर्युवा श्रीमान्नागराजकरोपमः ।	KK-01-12-203-009a
पीनस्कन्धोरुबाहुश्च धैर्येण हिमवानिव ॥	KK-01-12-203-009c
सिंहखेलगतिः श्रीमान्मत्तनागेन्द्रविक्रमः ।	KK-01-12-203-010a
सम्भाव्यमस्मिन्कर्मेदमुत्साहाच्चानुमीयते ॥	KK-01-12-203-010c
शक्तिरस्य महोत्साहा न ह्यशक्तः स्वयं व्रजेत् ।	KK-01-12-203-011a
न च तद्विद्यते किञ्चित्कर्म लोकेषु यद्भवेत् ॥	KK-01-12-203-011c
ब्राह्मणानामसाध्यं च नृषु संस्थानचारिषु ।	KK-01-12-203-012a
अब्भक्षा वायुभक्षाश्च फलाहारा दृढव्रताः ॥	KK-01-12-203-012c
दुर्बला अपि विप्रा हि बलीयांसः स्वेतजसा ।	KK-01-12-203-013a
ब्राह्मणो नावमन्तव्यः सदसद्वा समाचरन् ॥	KK-01-12-203-013c
सुखं दुःखं महद्ध्रस्वं कर्म यत्समुपागतम् ।	KK-01-12-203-014a
जामदग्न्येन रामेण निर्जिताः क्षत्रिया युधि ॥	KK-01-12-203-014c
पीतः समुद्रोऽगस्त्येन अगाधो ब्रह्मतेजसा ।	KK-01-12-203-015a
तस्माद्ब्रुवन्तु सर्वेऽत्र वटुरेष धनुर्महान् ॥	KK-01-12-203-015c
आरोपयतु शीघ्रं वै तथेत्यूचुर्द्विजर्षभाः ।	KK-01-12-203-016a
वैशम्पायन उवाच ।	KK-01-12-203-016
एवं तेषां विलपतां विप्राणां विविधा गिरः ॥	KK-01-12-203-016c
अर्जुनो धनुषोऽभ्याशे तस्थौ गिरिरिवाचलः ।	KK-01-12-203-017a
`अर्जुनः पाण्डवश्रेष्ठो धृष्टद्युम्नमथाब्रवीत् ॥	KK-01-12-203-017c
एतद्धनुर्ब्राह्मणानां सज्यं कर्तुमलं तु किम् ।	KK-01-12-203-018a
वैशम्पायन उवाच ।	KK-01-12-203-018
तस्य तद्वचनं श्रुत्वा धृष्टद्युम्नोऽब्रवीद्वचः ॥	KK-01-12-203-018c
ब्राह्मणो वाथ राजन्यो वैश्यो वा शूद्र एव वा ।	KK-01-12-203-019a
एतेषां यो धनुःश्रेष्ठं सज्यं कुर्याद्द्विजोत्तम ॥	KK-01-12-203-019c
तस्मै प्रदेया भगिनी सत्यमुक्तं मया वचः ॥	KK-01-12-203-020ac
वैशम्पायन उवाच ।	KK-01-12-203-020
ततः पश्चान्महातेजाः पाण्डवो रणदुर्जयः ।	KK-01-12-203-021a
'स तद्धनुः परिक्रम्य प्रदक्षिणमथाकरोत् ॥	KK-01-12-203-021c
प्रणम्य शिरसा देवमीशानं वरदं प्रभुम् ।	KK-01-12-203-022a
कृष्णं च मनसा कृत्वा जगृहे चार्जुनो धनुः ॥	KK-01-12-203-022c
यत्पार्थिवै रुक्मसुनीथवक्रैराधेयदुर्योधनशल्यसाल्वैः ।	KK-01-12-203-023a
तदा धनुर्वेदपरैर्नृसिंहैः कृतं न सज्यं महतोऽपि यत्नात् ॥	KK-01-12-203-023c
तदर्जुनो वीर्यवतां सदर्पस्तदैन्द्रिरिन्द्रावरजप्रभावः ।	KK-01-12-203-024a
सज्यं च चक्रे निमिषान्तरेण शरांश्च जग्राह दशार्धसङ्ख्यान् ॥	KK-01-12-203-024c
विव्याध लक्ष्यं निपपात तच्च छिद्रेण भूमौ सहसातिविद्धम् ।	KK-01-12-203-025a
ततोऽन्तरिक्षे च बभूव नादः समाजमध्ये च महान्निनादः ॥	KK-01-12-203-025c
पुष्पाणि दिव्यानि ववर्ष देवः पार्थस्य मूर्ध्नि द्विषतां निहन्तुः ॥	KK-01-12-203-026a
चेलानि विव्यधुस्तत्र ब्राह्मणाश्च सहस्रशः ।	KK-01-12-203-026c
विलक्षितास्ततश्चक्रुर्हाहाकारांश्च सर्वशः ।	KK-01-12-203-027a
न्यपतंश्चात्र नभसः समन्तात्पुष्पवृष्टयः ॥	KK-01-12-203-027c
शताङ्गानि च तूर्याणि वादकाः समवादयन् ।	KK-01-12-203-028a
सूतमागधसङ्घाश्चाप्यस्तुवंस्तत्र सुस्वराः ॥	KK-01-12-203-028c
तं दृष्ट्वा द्रुपदः प्रीतो बभूव रिपुसूदनः ।	KK-01-12-203-029a
सह सैन्यैश्च पार्थस्य साहाय्यार्थमियेष सः ॥	KK-01-12-203-029c
तस्मिंस्तु शब्दे महति प्रवृद्धे युधिष्ठिरो धर्मभृतां वरिष्ठः ।	KK-01-12-203-030a
आवासमेवोपजगाम शीघ्रं सार्धं यमाभ्यां पुरुषोत्तमाभ्याम् ॥	KK-01-12-203-030c
विद्धं तु लक्ष्यं प्रसमीक्ष्य कृष्णा पार्थं च शक्रप्रतिमं निरीक्ष्य ।	KK-01-12-203-031a
`स्वभ्यस्तरूपापि नवेव नित्यं विनापि हासं हसतीव कन्या ॥	KK-01-12-203-031c
मदादृतेऽपि स्खलतीव भावैर्वाचा विना व्याहरतीव दृष्ट्या ।	KK-01-12-203-032a
आदाय शुक्लं वरमाल्यदाम जगाम कुन्तीसुतमुत्स्मयन्ती ॥	KK-01-12-203-032c
गत्वा च पश्चात्प्रसमीक्ष्य कृष्णा पार्थस्य वक्षस्यविशङ्कमाना ।	KK-01-12-203-033a
क्षिप्त्वा स्रजं पार्थिववीरमध्ये वराय वव्रे द्विजसङ्घमध्ये ॥	KK-01-12-203-033c
शचीव देवेन्द्रमथाग्निदेवं स्वाहेव लक्ष्मीश्च यथा मुकुन्दम् ।	KK-01-12-203-034a
उषेव सूर्यं मदनं रतीव महेश्वरं पर्वतराजपुत्री ॥'	KK-01-12-203-034c
स तामुपादाय विजित्य रङ्गे द्विजातिभिस्तैरभिपूज्यमानः ।	KK-01-12-203-035a
रङ्गान्निरक्रामदचिन्त्यकर्मा पत्न्या तया चाप्यनुगम्यमानः ॥ ॥	KK-01-12-203-035c
	
	
	
	
	
अध्यायः 204	
	
	
	
वैशम्पायन उवाच ।	KK-01-12-204-0011
	
तस्मै दित्सति कन्यां तु ब्राह्मणाय तदा नृपे ।	KK-01-12-204-001a
कोप आसीन्महीपानामालोक्यान्योन्यमन्तिकात् ॥	KK-01-12-204-001c
`ऊचुः सर्वे समागम्य परस्परहितैषिणः ।	KK-01-12-204-002a
वयं सर्वे समाहूता द्रुपदेन दुरात्मना ।	KK-01-12-204-002c
संहत्य चाभ्यगच्छाम स्वयंवरदिदृक्षया ॥'	KK-01-12-204-002e
अस्मानयमतिक्रम्य तृणीकृत्य च सङ्गतान् ।	KK-01-12-204-003a
दातुमिच्छति विप्राय द्रौपदीं योषितां वराम् ॥	KK-01-12-204-003c
अवरोप्येह वृक्षस्तु फलकाले निपात्यते ।	KK-01-12-204-004a
निहन्मैनं दुरात्मानं योयमस्मान्न मन्यते ॥	KK-01-12-204-004c
न ह्यर्हत्येष सम्मानं नापि वृद्धक्रमं गुणैः ।	KK-01-12-204-005a
हन्मैनं सह पुत्रेण दुराचारं नृपद्विषम् ॥	KK-01-12-204-005c
अयं हि सर्वानाहूय सत्कृत्य च नराधिपान् ।	KK-01-12-204-006a
गुणवद्भोजयित्वान्नं ततः पश्चान्न मन्यते ॥	KK-01-12-204-006c
अस्मिन्राजसमावाये देवानामिव सन्नये ।	KK-01-12-204-007a
किमयं सदृशं कञ्चिन्नृपतिं नैव दृष्टवान् ॥	KK-01-12-204-007c
न च विप्रेष्वधीकारो विद्यते वरणं प्रति ।	KK-01-12-204-008a
स्वयंवरः क्षत्रियाणामितीयं प्रथिता श्रुतिः ॥	KK-01-12-204-008c
अथवा यदि कन्येयं न च कञ्चिद्बुभूषति ।	KK-01-12-204-009a
अग्नावेनां परिक्षिप्य याम राष्ट्राणि पार्थिवाः ॥	KK-01-12-204-009c
ब्राह्मणो यदि चापल्याल्लोभाद्वा कृतवानिदम् ।	KK-01-12-204-010a
विप्रियं पार्थिवेन्द्राणां नैष वध्यः कथञ्चन ॥	KK-01-12-204-010c
ब्राह्मणार्थं हि नो राज्यं जीवितं हि वसूनि च ।	KK-01-12-204-011a
पुत्रपौत्रं च यच्चान्यदस्माकं विद्यते धनम् ॥	KK-01-12-204-011c
अवमानभयाच्चैव स्वधर्मस्य च रक्षणात् ।	KK-01-12-204-012a
स्वयंवराणामन्येषां मा भूदेवंविधा गतिः ॥	KK-01-12-204-012c
इत्युक्त्वा राजशार्दूला रुष्टाः परिघबाहवः ।	KK-01-12-204-013a
द्रुपदं तु जिघांसन्तः सायुधाः समुपाद्रवन् ॥	KK-01-12-204-013c
तान्गृहीतशरावापान्क्रुद्धानापततो बहून् ।	KK-01-12-204-014a
द्रुपदो वीक्ष्य सन्त्रासाद्ब्राह्मणाञ्छरणं गतः ॥	KK-01-12-204-014c
`न भयान्नापि कार्पण्यान्न प्राणपरिरक्षणात् ।	KK-01-12-204-015a
जगाम द्रुपदो विप्राञ्शमार्थी प्रत्यपद्यत ॥'	KK-01-12-204-015c
वेगेनापततस्तांस्तु प्रभिन्नानिव वारणान् ।	KK-01-12-204-016a
पाण्डुपुत्रौ महेष्वासौ प्रतियातावरिन्दमौ ॥	KK-01-12-204-016c
ततः समुत्पेतुरुदायुधास्ते महीक्षितो बद्धगोधाङ्गुलित्राः ।	KK-01-12-204-017a
जिघांसमानाः कुरुराजपुत्रावमर्षयन्तोऽर्जुनभीमसेनौ ॥	KK-01-12-204-017c
ततस्तु भीमोऽद्भुतभीमकर्मा महाबलो वज्रसमानसारः ।	KK-01-12-204-018a
उत्पाट्य दोर्भ्यां द्रुममेकवीरो निष्पत्रयामास यथा गजेन्द्रः ॥	KK-01-12-204-018c
तं वृक्षमादाय रिपुप्रमाथीदण्डीव दण्डं पितृराज उग्रम् ।	KK-01-12-204-019a
तस्थौ समीपे पुरुषर्षभस्यपार्थस्य पार्थः पृथुदीर्घबाहुः ॥	KK-01-12-204-019c
तत्प्रेक्ष्य कर्मातिमनुष्यबुद्धिर्जिष्णुः स हि भ्रातुरचिन्त्यकर्मा ।	KK-01-12-204-020a
विसिष्मिये चापि भयं विहायतस्थौ धनुर्गृह्य महेन्द्रकर्मा ॥	KK-01-12-204-020c
तत्प्रेक्ष्य कर्मातिमनुष्यबुद्धिर्जिष्णोः सहभ्रातुरचिन्त्यकर्मा ।	KK-01-12-204-021a
दामोदरो भ्रातरमुग्रवीर्यं हलायुधं वाक्यमिदं बभाषे ॥	KK-01-12-204-021c
य एष सिंहर्षभखेलगामी महद्धनुः कर्षति तालमात्रम् ।	KK-01-12-204-022a
एषोऽर्जुनो नात्र विचार्यमस्तियद्यस्मि सङ्कर्षण वासुदेवः ॥	KK-01-12-204-022c
यस्त्वेष वृक्षं तरसाऽवभज्यराज्ञां निकारे सहसा प्रवृत्तः ।	KK-01-12-204-023a
वृकोदरान्नान्य इहैतदद्य कर्तुं समर्थः समरे पृथिव्याम् ॥	KK-01-12-204-023c
योऽसौ पुरस्तात्कमलायताक्षो महातनुः सिंहगतिर्विनीतः ।	KK-01-12-204-024a
गौरः प्रलम्बोज्ज्वलचारुघोणो विनिःसृतः सोऽप्युत धर्मपुत्रः ॥	KK-01-12-204-024c
यौ तौ कुमाराविव कार्तिकेयौ द्वावाश्विनेयाविति मे वितर्कः ।	KK-01-12-204-025a
मुक्ता हि तस्माज्जतुवेश्मदाहान्मया श्रुताः पाण्डुसुताः पृथा च ॥	KK-01-12-204-025c
वैशम्पायन उवाच ।	KK-01-12-204-025
तमब्रवीन्निर्जलतोयदाभोहलायुधोऽनन्तरजं प्रतीतः ।	KK-01-12-204-026a
प्रीतोऽस्मि दृष्ट्वा हि पितृष्वसारं पृथां विमुक्तां सह कौरवाग्र्यैः ॥ ॥	KK-01-12-204-026c
	
	
	
	
अध्यायः 205	
	
	
	
वैशम्पायन उवाच ।	KK-01-12-205-001
	
अजिनानि विधुन्वन्तः करकाश्च द्विजर्षभाः ।	KK-01-12-205-001a
ऊचुस्ते भीर्न कर्तव्या वयं योत्स्यामहे परान् ॥	KK-01-12-205-001c
तानेवं वदतो विप्रानर्जुनः प्रहसन्निव ।	KK-01-12-205-002a
उवाच प्रेक्षका भूत्वा यूयं तिष्ठत पार्श्वतः ॥	KK-01-12-205-002c
अहमेनानजिह्माग्रैः शतशो विकिरञ्छरैः ।	KK-01-12-205-003a
वारयिष्यामि सङ्क्रुद्धान्मन्त्रैराशीविषानिव ॥	KK-01-12-205-003c
इति तद्धनुरानम्य शुल्कावाप्तं महाबलः ।	KK-01-12-205-004a
भ्रात्रा भीमेन सहितस्तस्थौ गिरिरिवाचलः ॥	KK-01-12-205-004c
ततः कर्णमुखान्दृष्ट्वा क्षत्रियान्युद्धदुर्मदान् ।	KK-01-12-205-005a
सम्पेततुरभीतौ तौ गजौ प्रतिगजानिव ॥	KK-01-12-205-005c
ऊचुश्च वाचः परुषास्ते राजानो युयुत्सवः ।	KK-01-12-205-006a
आहवे हि द्विजस्यापि वधो दृष्टो युयुत्सतः ॥	KK-01-12-205-006c
इत्येवमुक्त्वा राजानः सहसा दुद्रुवुर्द्विजान् ।	KK-01-12-205-007a
ततः कर्णो महातेजा जिष्णुं प्रति ययौ रणे ॥	KK-01-12-205-007c
युद्धार्थी वासिताहेतोर्गजः प्रतिगजं यथा ।	KK-01-12-205-008a
भीमसेनं ययौ शल्यो मद्राणामीश्वरो बली ॥	KK-01-12-205-008c
दुर्योधनादयः सर्वे ब्राह्मणैः सह सङ्गताः ।	KK-01-12-205-009a
मृदुपूर्वमयत्नेन प्रत्ययुध्यंस्तदाऽऽहवे ॥	KK-01-12-205-009c
ततोऽर्जुनः प्रत्यविध्यदापतन्तं शितैः शरैः ।	KK-01-12-205-010a
कर्णं वैकर्तनं श्रीमान्विकृष्य बलवद्धनुः ॥	KK-01-12-205-010c
तेषां शराणां वेगेन शितानां तिग्मतेजसाम् ।	KK-01-12-205-011a
विमुह्यमानो राधेयो यत्नात्तमनुधावति ॥	KK-01-12-205-011c
तावुभावप्यनिर्देश्यौ लाघवाज्जयतां वरौ ।	KK-01-12-205-012a
अयुध्येतां सुसंरब्धावन्योन्यविजिगीषिणौ ॥	KK-01-12-205-012c
कृते प्रतिकृतं पश्य पश्य बाहुबलं च मे ।	KK-01-12-205-013a
इति शूरार्थवचनैरभाषेतां परस्परम् ॥	KK-01-12-205-013c
ततोऽर्जुनस्य भुजयोर्वीर्यमप्रतिमं भुवि ।	KK-01-12-205-014a
ज्ञात्वा वैकर्तनः कर्णः संरब्धः समयोधयत् ॥	KK-01-12-205-014c
अर्जुनेन प्रयुक्तांस्तान्बाणान्वेगवतस्तदा ।	KK-01-12-205-015a
प्रतिहत्य ननादोच्चैः सैन्यानि तदपूजयन् ॥	KK-01-12-205-015c
कर्ण उवाच ।	KK-01-12-205-016
तुष्यामि ते विप्रमुख्य भुजवीयर्स्य संयुगे ।	KK-01-12-205-016a
अविषादस्य चैवास्य शस्त्रास्त्रविजयस्य च ॥	KK-01-12-205-016c
किं त्वं साक्षाद्धनुर्वेदो रामो वा विप्रसत्तम ।	KK-01-12-205-017a
अथ साक्षाद्धरिहयः साक्षाद्वा विष्णुरच्युतः ॥	KK-01-12-205-017c
आत्मप्रच्छादनार्थं वै बाहुवीर्यमुपाश्रितः ।	KK-01-12-205-018a
विप्ररूपं विधायेदं मन्ये मां प्रतियुध्यसे ॥	KK-01-12-205-018c
न हि मामाहवे क्रुद्धमन्यः साक्षाच्छचीपतेः ।	KK-01-12-205-019a
पुमान्योधयितुं शक्तः पाण्डवाद्वा किरीटिनः ॥	KK-01-12-205-019c
`दग्धा जतुगृहे सर्वे पाण्डवाः सार्जुनास्तदा ।	KK-01-12-205-020a
विनार्जुनं वा समरे मां निहन्तुमशक्नुवन् ॥'	KK-01-12-205-020c
तमेवंवादिनं तत्र फाल्गुनः प्रत्यभाषत ।	KK-01-12-205-021a
नास्मि कर्ण धनुर्वेदो नास्मि रामः प्रतापवान् ॥	KK-01-12-205-021c
ब्राह्मणोऽस्मि युधां श्रेष्ठः सर्वशस्त्रभृतां वरः ।	KK-01-12-205-022a
ब्राह्मे पौरन्दरे चास्त्रे निष्ठितोगुरुशासनात् ॥	KK-01-12-205-022c
स्थितोऽस्म्यद्य रणे जेतुं त्वां वै वीर स्थिरो भव ।	KK-01-12-205-023a
`निर्जितोऽस्मीति वा ब्रूहि ततो व्रज यथासुखम् ॥	KK-01-12-205-023c
वैशम्पायन उवाच ।	KK-01-12-205-024
एवमुक्त्वाऽथ कर्णस्य धनुश्चिच्छेद पाण्डवः ।	KK-01-12-205-024a
ततोऽन्यद्धनुरादाय संयोद्धुं सन्दधे शरम् ॥	KK-01-12-205-024c
दृष्ट्वा तच्चापि कौन्तेयश्छित्वा तद्धनुराशुगैः ।	KK-01-12-205-025a
तथा वैकर्तनं कर्णं बिभेद समरेऽर्जुनः ॥	KK-01-12-205-025c
ततः कर्णस्तु राधेयः छिन्नछन्वा महाबलः ।	KK-01-12-205-026a
शरैरतीव विद्धाङ्गः पलायनमथाकरोत् ॥	KK-01-12-205-026c
पुनरायान्मुहूर्तेन गृहीत्वा सशरं धनुः ।	KK-01-12-205-027a
ववर्ष शरवर्षाणि पार्थं वैकर्तनस्तथा ॥	KK-01-12-205-027c
तानि वै शरजालानि कौन्तेयोऽभ्यहनच्छरैः ।	KK-01-12-205-028a
ज्ञात्वा सर्वाञ्शरान्घोरान्कर्णोऽधावद्द्रुतं बहिः ॥'	KK-01-12-205-028c
ब्राह्मं तेजस्तदाऽजय्यं मन्यमानो महारथः ।	KK-01-12-205-029a
अपरस्मिन्वनोद्देशे वीरौ शल्यवृकोदरौ ॥	KK-01-12-205-029c
बलिनौ युद्धसम्पन्नौ विद्यया च बलेन च ।	KK-01-12-205-030a
अन्योन्यमाह्वयन्तौ तु मत्ताविव महागजौ ॥	KK-01-12-205-030c
मुष्टिभिर्जानुभिश्चैव निघ्नन्तावितरेतरम् ।	KK-01-12-205-031a
प्रकर्षणाकर्षणयोरभ्याकर्षविकर्षणैः ॥	KK-01-12-205-031c
आचकर्षतुरन्योन्यं मुष्टिभिश्चापि जघ्नतुः ।	KK-01-12-205-032a
ततश्चटचटाशब्दः सुघोरो ह्यभवत्तयोः ॥	KK-01-12-205-032c
पाषाणसम्पातनिभैः प्रहारैरभिजघ्नतुः ।	KK-01-12-205-033a
मुहूर्तं तौ तदाऽन्योन्यं समरे पर्यकर्षताम् ॥	KK-01-12-205-033c
ततो भीमः समुत्क्षिप्य बाहुभ्यां शल्यमाहवे ।	KK-01-12-205-034a
अपातयत्कुरुश्रेष्ठो ब्राह्मणा जहसुस्तदा ॥	KK-01-12-205-034c
तत्राश्चर्यं भीमसेनश्चकार पुरुषर्षभः ।	KK-01-12-205-035a
यच्छल्यं पातितं भूमौ नावधीद्बलिनं बली ॥	KK-01-12-205-035c
पातिते भीमसेनेन शल्ये कर्णे च शङ्किते ।	KK-01-12-205-036a
`विस्मयः परमो जज्ञे सर्वेषां पश्यतां नृणाम् ॥	KK-01-12-205-036c
ततो राजसमूहस्य पश्यतो वृक्षमारुजत् ।	KK-01-12-205-037a
ततस्तु भीमं संज्ञाभिर्वारयामास धर्मराट् ॥	KK-01-12-205-037c
आकारज्ञस्तथा भ्रातुः पाण्डवोऽपि न्यवर्तत ।	KK-01-12-205-038a
धर्मराजश्च कौरव्य दुर्योधनममर्षणम् ॥	KK-01-12-205-038c
अयोधयत्सभामध्ये पश्यतां वै महीक्षिताम् ।	KK-01-12-205-039a
ततो दुर्योधनस्तं तु ह्यवज्ञाय युधिष्ठिरम् ॥	KK-01-12-205-039c
नायोधयत्तदा तेन बलवान्वै सुयोधनः ।	KK-01-12-205-040a
एतस्मिन्नन्तरेऽविध्यद्बाणेनानतपर्वणा ॥	KK-01-12-205-040c
दुर्योधनममित्रघ्नं धर्मराजो युधिष्ठिरः ।	KK-01-12-205-041a
ततो दुर्योधनः क्रुद्धो दण्डाहत इवोरगः ॥	KK-01-12-205-041c
प्रत्ययुध्यत राजानं यत्नं परममास्थितः ।	KK-01-12-205-042a
छित्त्वा राजा धनुः सज्यं धार्तराष्ट्रस्य संयुगे ॥	KK-01-12-205-042c
अभ्यवर्षच्छरौघैस्तं स हित्वा प्राद्रवद्रणम् ।	KK-01-12-205-043a
दुःशासनस्तु सङ्क्रुद्धः सहदेवेन पार्थिव ॥	KK-01-12-205-043c
युद्ध्वा च सुचिरं कालं सहदेवेन निर्जितः ।	KK-01-12-205-044a
उत्सृज्य च धनुः सङ्ख्ये जानुभ्यामवनीं गतः ।	KK-01-12-205-044c
उत्थाय सोऽभिदुद्राव सोसिं जग्राह चर्म च ॥	KK-01-12-205-044e
विकर्णचित्रसेनाभ्यां निगृहीतश्च कौरवः ।	KK-01-12-205-045a
मा युद्धमिति कौरव्य ब्राह्मणेनाबलेन वै ॥	KK-01-12-205-045c
दुःसहो नकुलश्चोभौ युद्धं कर्तुं समुद्यतै ।	KK-01-12-205-046a
तौ दृष्ट्वा कौरवा युद्धं वाक्यमूचुर्महाबलौ ॥	KK-01-12-205-046c
निवर्तन्तां भवन्तो वै कुतो विप्रेषु क्रूरता ।	KK-01-12-205-047a
दुर्बला ब्राह्मणाश्चेमे भवन्तो वै महाबलाः ॥	KK-01-12-205-047c
द्वावत्र ब्राह्मणौ क्रूरौ वाय्विन्द्रसदृशौ बले ।	KK-01-12-205-048a
ये वा के वा नमस्तेभ्यो गच्छामः स्वपुरं वयम् ॥	KK-01-12-205-048c
एवं सम्भाषमाणास्ते न्यवर्तन्ताथ कौरवाः ।	KK-01-12-205-049a
जहृषुर्ब्राह्मणास्तत्र समेतास्तत्र सङ्घशः ॥	KK-01-12-205-049c
बहुशस्ते ततस्तत्र क्षत्रिया रणमूर्धनि ।	KK-01-12-205-050a
प्रेक्षमाणास्तथाऽतिष्ठन्ब्राह्मणांश्च समन्ततः ॥	KK-01-12-205-050c
ब्राह्मणाश्च जयं प्राप्ताः कन्यामादाय निर्ययुः ।	KK-01-12-205-051a
विजिते भीमसेनेन शल्ये कर्णे च निर्जिते ॥	KK-01-12-205-051c
दुर्योधने चापयाते तथा दुःशासने रणात् ।	KK-01-12-205-052a
'शङ्किताः सर्वराजानः परिवव्रुर्वृकोदरम् ॥	KK-01-12-205-052c
ऊचुश्च सहितास्तत्र साध्विमौ ब्राह्मणर्षभौ ।	KK-01-12-205-053a
विज्ञायेतां क्वजन्मानौ क्वनिवासौ तथैव च ॥	KK-01-12-205-053c
को हि राधासुतं कर्णं शक्तो योधयितुं रणे ।	KK-01-12-205-054a
अन्यत्र रामाद्द्रोणाद्वा पाण्डवाद्वा किरीटिनः ॥	KK-01-12-205-054c
कृष्णाद्वा देवकीपुत्रात्कृपाद्वापि शरद्वतः ।	KK-01-12-205-055a
को वा दुर्योधनं शक्तः प्रतियोधयितुं रणे ॥	KK-01-12-205-055c
तथैव मद्राधिपतिं शल्यं बलवतांवरम् ।	KK-01-12-205-056a
बलदेवादृते वीरात्पाण्डवाद्वा वृकोदरात् ॥	KK-01-12-205-056c
वीराद्दुर्योधनाद्वाऽन्यः शक्तः पातयितुं रणे ।	KK-01-12-205-057a
क्रियतामवहारोऽस्माद्युद्धाद्ब्राह्मणसंवृतात् ॥	KK-01-12-205-057c
ब्राह्मणा हि सदा रक्ष्याः सापराधाऽपिनित्यदा ।	KK-01-12-205-058a
अथैनानुपलभ्येह पुनर्योत्स्याम हृष्टवत् ॥	KK-01-12-205-058c
वैशम्पायन उवाच ।	KK-01-12-205-059
तांस्तथावादिनः सर्वान्प्रसमीक्ष्य क्षितीश्वरान् ।	KK-01-12-205-059a
अथान्यान्पुरुषांश्चापि कृत्वा तत्कर्म संयुगे ॥	KK-01-12-205-059c
तत्कर्म भीमस्य समीक्ष्य कृष्णःकुन्तीसुतौ तौ परिशङ्कमानः ।	KK-01-12-205-060a
निवारयामास महीपतींस्तान्धर्मेण लब्धेत्यनुनीय सर्वान् ॥	KK-01-12-205-060c
एवं ते विनिवृत्तास्तु युद्धाद्युद्धविशारदाः ।	KK-01-12-205-061a
यथावासं ययुः सर्वे विस्मिता राजसत्तमाः ॥	KK-01-12-205-061c
वृत्तो ब्रह्मोत्तरो रङ्गः पाञ्चाली ब्राह्मणैर्वृता ।	KK-01-12-205-062a
इति ब्रुवन्तः प्रययुर्ये तत्रासन्समागताः ॥	KK-01-12-205-062c
ब्राह्मणैस्तु प्रतिच्छन्नौ रौरवाजिनवासिभिः ।	KK-01-12-205-063a
कृच्छ्रेण जग्मतुस्तौ तु भीमसेनधनञ्जयौ ॥	KK-01-12-205-063c
विमुक्तौ जनसम्बाधाच्छत्रुभिः परिविक्षतौ ।	KK-01-12-205-064a
कृष्णयानुगतौ तत्र नृवीरौ तौ विरेजतुः ॥	KK-01-12-205-064c
पौर्णमास्यां घनैर्मुक्तौ चन्द्रसूर्याविवोदितौ ।	KK-01-12-205-065a
तेषां माता बहुविधं विनाशं पर्यचिन्तयत् ॥	KK-01-12-205-065c
अनागच्छत्सु पुत्रेषु भैक्षकाले च लिङ्घिते ।	KK-01-12-205-066a
धार्तराष्ट्रैर्हताश्च स्युर्विज्ञाय कुरुपुङ्गवाः ॥	KK-01-12-205-066c
मायान्वितैर्वा रक्षोभिः सुघोरैर्दृढवैरिभिः ।	KK-01-12-205-067a
विपरीतं मतं जातं व्यासस्यापि महात्मनः ॥	KK-01-12-205-067c
इत्येवं चिन्तयामासं सुतस्नेहावृता पृथा ।	KK-01-12-205-068a
ततः सुप्तजनप्राये दुर्दिने मेघसम्प्लुते ॥	KK-01-12-205-068c
महत्यथापराह्णे तु घनैः सूर्य इवावृतः ।	KK-01-12-205-069a
ब्राह्मणैः प्राविशत्तत्र जिष्णुर्भार्गववेश्म तत् ॥ ॥	KK-01-12-205-069c
	
	
	
	
	
	
अध्यायः 206	
	
	
	
वैशम्पायन उवाच ।	KK-01-12-206-001
गत्वा तु तां भार्गवकर्मशालाम्पार्थौ पृथां प्राप्य महानुभावौ ।	KK-01-12-206-001a
तां याज्ञसेनीं परमप्रतीतौभिक्षेत्यथावेदयतां नराग्र्यौ ॥	KK-01-12-206-001c
कुटीगता सा त्वनवेक्ष्य पुत्रौ प्रोवाच भुङ्क्तेति समेत्य सर्वे ।	KK-01-12-206-002a
पश्चाच्च कुन्ती प्रसमीक्ष्य कृष्णां कष्टं मया भाषितमित्युवाच ॥	KK-01-12-206-002c
साऽधर्मभीता परिचिन्तयन्ती तां याज्ञसेनीं परमप्रतीताम् ।	KK-01-12-206-003a
पाणौ गृहीत्वोपजगाम कुन्ती युधिष्ठिरं वाक्यमुवाच चेदम् ॥	KK-01-12-206-003c
कुन्त्युवाच ।	KK-01-12-206-004
इयं तु कन्या द्रुपदस्य राज्ञस्तवानुजाभ्यां मयि सन्निसृष्टा ।	KK-01-12-206-004a
यथोचितं पुत्र मयाऽपि चोक्तंसमेत्य भुङ्क्तेति नृप प्रमादात् ॥	KK-01-12-206-004c
मया कथं नानृतमुक्तमद्य भवेत्कुरूणामृषभ ब्रवीहि ।	KK-01-12-206-005a
पञ्चालराजस्य सुतामधर्मो न चोपवर्तेत न विभ्रमेच्च ॥	KK-01-12-206-005c
वैशम्पायन उवाच ।	KK-01-12-206-006
स एवमुक्तो मतिमान्नृवीरोमात्रा मुहूर्तं तु विचिन्त्य राजा ।	KK-01-12-206-006a
कुन्तीं समाश्वास्य कुरुप्रवीरोधनञ्जयं वाक्यमिदं बभाषे ॥	KK-01-12-206-006c
त्वया जिता फाल्गुन याज्ञसेनीत्वयैव शोभिष्यति राजपुत्री ।	KK-01-12-206-007a
प्रज्वाल्यतामग्निरमित्रसाहगृहाण पाणिं विधिवत्त्वमस्याः ॥	KK-01-12-206-007c
अर्जुन उवाच ।	KK-01-12-206-008
मा मां नरेन्द्र त्वमधर्मभाजं कृथा न धर्मोऽयमशिष्टदृष्टः ।	KK-01-12-206-008a
भवान्निवेश्यः प्रथमं ततोऽयं भीमो महाबाहुरचिन्त्यकर्मा ॥	KK-01-12-206-008c
अहं ततो नकुलोऽनन्तरं मे पश्चादयं सहदेवस्तरस्वी ।	KK-01-12-206-009a
वृकोदरोऽहं च यमौ च राजन्नियं च कन्या भवतो नियोज्याः ॥	KK-01-12-206-009c
एवं गते यत्करणीयमत्र धर्म्यं यशस्यं कुरु तद्विचिन्त्य ।	KK-01-12-206-010a
पाञ्चालराजस्य हितं च यत्स्यात्प्रशाधि सर्वे स्म वशे स्थितास्ते ॥	KK-01-12-206-010c
वैशम्पायन उवाच ।	KK-01-12-206-011
जिष्णोर्वचनमाज्ञाय भक्तिस्नेहसमन्वितम् ।	KK-01-12-206-011a
दृष्टिं निवेशयामासुः पाञ्चाल्यां पाण्डुनन्दनाः ॥	KK-01-12-206-011c
दृष्ट्वा ते तत्र पश्यन्तीं सर्वे कृष्णां यशस्विनीम् ।	KK-01-12-206-012a
सम्प्रेक्ष्यान्योन्यमासीना हृदयैस्तामधारयन् ॥	KK-01-12-206-012c
तेषां तु द्रौपदीं दृष्ट्वा सर्वेषाममितौजसाम् ।	KK-01-12-206-013a
सम्प्रमथ्येन्द्रियग्रामं प्रादुरासीन्मनोभवः ॥	KK-01-12-206-013c
काम्यं हि रूपं पाञ्चाल्या विधात्रा विहितं स्वयम् ।	KK-01-12-206-014a
बभूवाधिकमन्याभ्यः सर्वभूतमनोहरम् ॥	KK-01-12-206-014c
तेषामाकारभावज्ञः कुन्तीपुत्रो युधिष्ठिरः ।	KK-01-12-206-015a
द्वैपायनवचः कृत्स्नं सस्मार मनुजर्षभः ॥	KK-01-12-206-015c
अब्रवीत्सहितान्भ्रातॄन्मिथो भेदभयान्नृपः ।	KK-01-12-206-016a
सर्वेषां द्रौपदी भार्या भविष्यति हि नः शुभा ॥	KK-01-12-206-016c
`जनमेजय उवाच ।	KK-01-12-206-017
सताऽपि शक्तेन च केशवेन सज्यं धनुस्तन्न कृतं किमर्थम् ।	KK-01-12-206-017a
विद्धं च लक्ष्यं न च कस्य हेतोराचक्ष्व तन्मे द्विपदां वरिष्ठ ॥	KK-01-12-206-017c
वैशम्पायन उवाच ।	KK-01-12-206-018
शक्तेन कृष्णेन च कार्मुकं तन्नारोपितं ज्ञातुकामेन पार्थान् ।	KK-01-12-206-018a
परिश्रवादेव बभूव लोके जीवन्ति पार्था इति निश्चयोऽस्य ॥	KK-01-12-206-018c
अन्यानशक्तान्नृपतीन्समीक्ष्यस्वयंवरे कार्मुकेणोत्तमेन ।	KK-01-12-206-019a
धनञ्जयस्तद्धनुरेकवीरःसज्यं करोतीत्यभिवीक्ष्य कृष्णः ॥	KK-01-12-206-019c
इति स्वयं वासुदेवो विचिन्त्यपार्थान्विवित्सन्विविधैरुपायैः ।	KK-01-12-206-020a
न तद्धनुः सज्यमियेष कर्तुम्बभूवुरस्येष्टतमा हि पार्थाः ॥'	KK-01-12-206-020c
भ्रातुर्वचस्तत्प्रसमीक्ष्य सर्वेज्येष्ठस्य पाण्डोस्तनयास्तदानीम् ।	KK-01-12-206-021a
तमेवार्थं ध्यायमाना मनोभिःसर्वे च ते तस्थुरदीनसत्वाः ॥	KK-01-12-206-021c
वृष्णिप्रवीरस्तु कुरुप्रवीरानाशंसमानः सहरौहिणेयः ।	KK-01-12-206-022a
जगाम तां भार्गवकर्मशालांयत्रासते ते पुरुषप्रवीराः ॥	KK-01-12-206-022c
तत्रोपविष्टं पृथुदीर्घबाहुम्ददर्श कृष्णः सहरौहिणेयः ।	KK-01-12-206-023a
अजातशत्रुं परिवार्य तांश्चाप्युपोपविष्टाञ्ज्वलनप्रकाशान् ॥	KK-01-12-206-023c
ततोऽब्रवीद्वासुदेवोऽभिगम्यकुन्तीसुतं धर्मभृतां वरिष्ठम् ।	KK-01-12-206-024a
कृष्णोऽहमस्मीति निपीड्य पादौयुधिष्ठिरस्याजमीढस्य राज्ञः ॥	KK-01-12-206-024c
तथैव तस्याप्यनु रौहिणेयस्तौ चापि हृष्टाः कुरवोऽभ्यनन्दन ।	KK-01-12-206-025a
पितृष्वसुश्चापि यदुप्रवीरावगृह्णतां भारतमुख्य पादौ ॥	KK-01-12-206-025c
अजातशत्रुश्च कुरुप्रवीरःपप्रच्छ कृष्णं कुशलं विलोक्य ।	KK-01-12-206-026a
कथं वयं वासुदेव त्वयेहगूढा वसन्तो विदिताश्च सर्वे ॥	KK-01-12-206-026c
तमब्रवीद्वासुदेवः प्रहस्यगूढोऽप्यग्निर्ज्ञायत एव राजन् ।	KK-01-12-206-027a
तं विक्रमं पाण्डवेयानतीत्यकोऽन्यः कर्ता विद्यते मानुषेषु ॥	KK-01-12-206-027c
दिष्ट्या सर्वे पावकाद्विप्रमुक्तायूयं घोरात्पाण्डवाः शत्रुसाहाः ।	KK-01-12-206-028a
दिष्ट्या पापो धृतराष्ट्रस्य पुत्रःसहामात्यो न सकामोऽभविष्यत् ॥	KK-01-12-206-028c
भद्रं वोऽस्तु निहितं यद्गुहायांविवर्धध्वं ज्वलना इवैधमानाः ।	KK-01-12-206-029a
मा वो विद्युः पार्थिवाः केचिदेवयास्यावहे शिबिरायैव तावत् ।	KK-01-12-206-029c
सोऽनुज्ञातः पाण्डवेनाव्ययश्रीः प्रायाच्छीघ्रं बलदेवेन सार्धम् ॥ ॥	KK-01-12-206-029e
	
	
	
	
	
	
अध्यायः 207	
	
	
	
वैशम्पायन उवाच ।	KK-01-12-207-001
	
धृष्टद्युमनस्तु पाञ्चाल्यः पृष्ठतः कुरुनन्दनौ ।	KK-01-12-207-001a
अन्वगच्छत्तदा यान्तौ भार्गवस्य निवेशने ॥	KK-01-12-207-001c
सोज्ञायमानः पुरुषानवधाय समन्ततः ।	KK-01-12-207-002a
स्वयमारान्निलीनोऽभूद्भार्गवस्य निवेशने ॥	KK-01-12-207-002c
सायं च भीमस्तु रिपुप्रमाथीजिष्णुर्यमौ चापि महानुभावौ ।	KK-01-12-207-003a
भैक्षं चरित्वा तु युधिष्ठिरायनिवेदयाञ्चक्रुरदीनसत्वाः ॥	KK-01-12-207-003c
ततस्तु कुन्ती द्रुपदात्मजां तामुवाच काले वचनं वदान्या ।	KK-01-12-207-004a
ततोऽग्रमादाय कुरुष्व भद्रे बलिं च विप्राय च देहि भिक्षाम् ॥	KK-01-12-207-004c
ये चान्नमिच्छन्ति ददस्व तेभ्यःपरिश्रिता ये परितो मनुष्याः ।	KK-01-12-207-005a
ततश्च शेषं प्रविभज्य शीघ्रमर्धं चतुर्णां मम चात्मनश्च ॥	KK-01-12-207-005c
अर्धं तु भीमाय च देहि भद्रे य एष नागर्षभतुल्यरूपः ।	KK-01-12-207-006a
गौरो युवा संहननोपपन्न एषो हि वीरो बहुभुक् सदैव ॥	KK-01-12-207-006c
सा हृष्टरूपैव तु राजपुत्रीतस्या वचः साध्वविशङ्कमाना ।	KK-01-12-207-007a
यथावदुक्तं प्रचकार साध्वी ते चापि सर्वे बुभुजुस्तदन्नम् ॥	KK-01-12-207-007c
कुशैस्तु भूमौ शयनं चकारमाद्रीपुत्रः सहदेवस्तपस्वी ।	KK-01-12-207-008a
अथात्मकीयान्यजिनानि सर्वेसंस्तीर्य वीराः सुषुपुर्धरण्याम् ॥	KK-01-12-207-008c
अगस्त्यकान्तामभितो दिशं तु शिरांसि तेषां कुरुसत्तमानाम् ।	KK-01-12-207-009a
कुन्ती पुरस्तात्तु बभूव तेषां पादान्तरे चाथ बभूव कृष्णा ॥	KK-01-12-207-009c
अशेत भूमौ सह पाण्डुपुत्रैःपादोपधानीव कृता कुशेषु ।	KK-01-12-207-010a
न तत्र दुःखं मनसापि तस्या न चावमेने कुरुपुङ्गवांस्तान् ॥	KK-01-12-207-010c
ते तत्र शूराः कथयाम्बभूवुः कथा विचित्राः पृतनाधिकाराः ।	KK-01-12-207-011a
अस्त्राणि दिव्यानि रथांश्च नागान्खड्गान्गदाश्चापि परश्वधांश्च ॥	KK-01-12-207-011c
तेषां कथास्ताः परिकीर्त्यमानाःपाञ्चालराजस्य सुतस्तदानीम् ।	KK-01-12-207-012a
सुश्राव कृष्णां च तदा निषण्णां ते चापि सर्वे ददृशुर्मनुष्याः ॥	KK-01-12-207-012c
धृष्टद्युम्नो राजपुत्रस्तु सर्वं वृत्तं तेषां कथितं चैव रात्रौ ।	KK-01-12-207-013a
सर्वं राज्ञे द्रुपदायाखिलेननिवेदयिष्यंस्त्वरितो जगाम ॥	KK-01-12-207-013c
पाञ्चालराजस्तु विषण्णरूपस्तान्पाण्डवानप्रतिविन्दमानः ।	KK-01-12-207-014a
धृष्टद्युम्नं पर्यपृच्छन्महात्मा क्व सा गता केन नीता च कृष्णा ॥	KK-01-12-207-014c
कच्चिन्न शूद्रेण न हीनजेन वैश्येन वा करदेनोपपन्ना ।	KK-01-12-207-015a
कच्चित्पदं मूर्ध्नि न पङ्कदिग्धं कच्चिन्न माला पतिता श्मशाने ॥	KK-01-12-207-015c
कच्चित्स वर्णप्रवरो मनुष्य उद्रिक्तवर्णोऽप्युत एव कच्चित् ।	KK-01-12-207-016a
कच्चिन्न वामो मम मूर्ध्नि पादःकृष्णाभिमर्शेन कृतोऽद्य पुत्र ॥	KK-01-12-207-016c
कच्चिन्न तप्स्ये परमप्रतीतः संयुज्य पार्थेन नरर्षभेण ।	KK-01-12-207-017a
वदस्व तत्त्वेन महानुभावकोऽसौ विजेता दुहितुर्ममाद्य ॥	KK-01-12-207-017c
विचित्रवीर्यस्य सुतस्य कच्चित्कुरुप्रवीरस्य ध्रियन्ति पुत्राः ।	KK-01-12-207-018a
कच्चित्तु पार्थेन यवीयसाऽध्यधनुर्गृहीतं निहतं च लक्ष्यम् ॥ ॥	KK-01-12-207-018c
	
	
	
	
	
	
अध्यायः 208	
	
	
	
	
	
वैशम्पायन उवाच ।	KK-01-13-208-001
	
ततस्तथोक्तः परिहृष्टरूपःपित्रे शशंसाथ स राजपुत्रः ।	KK-01-13-208-001a
धृष्टद्युम्नः सोमकानां प्रबर्होवृत्तं यथा येन हृता च कृष्णा ॥	KK-01-13-208-001c
धृष्टद्युम्न उवाच ।	KK-01-13-208-002
योऽसौ युवा व्यायतलोहिताक्षःकृष्णाजिनी देवसमानरूपः ।	KK-01-13-208-002a
यः कार्मुकाग्र्यं कृतवानधिज्यं लक्षं च यः पातितवान्पृथिव्याम् ॥	KK-01-13-208-002c
असज्जमानश्च ततस्तरस्वीवृतो द्विजाग्र्यैरभिपूज्यमानः ।	KK-01-13-208-003a
चक्राम वज्रीव दितेः सुतेषु सर्वैश्च देवैर्ऋषिभिश्च जुष्टः ॥	KK-01-13-208-003c
कृष्मा प्रगृह्याजिनमन्वयात्तं नागं यथा नागवधूः प्रहृष्टा ।	KK-01-13-208-004a
`श्यामो युवा वारणमत्तगामीकृत्वा महत्कर्म सुदुष्करं तत् ॥	KK-01-13-208-004c
यः सूतपुत्रेण चकार युद्धं शङ्केऽर्जुनं तं त्रिदशेशवीर्यम् ।'	KK-01-13-208-005a
अमृष्यमाणेषु नराधिपेषु क्रुद्धेषु वै तत्र समापतत्सु ॥	KK-01-13-208-005c
ततोऽपरः पार्थिवसङ्घमध्येप्रवृद्धमारुज्य महीप्ररोहम् ।	KK-01-13-208-006a
प्राकालयत्तेन स पार्थिवौघान्भीमोऽन्तकः प्राणभृतो यथैव ॥	KK-01-13-208-006c
तौ पार्थिवानां मिषतां नरेन्द्रकृष्णामुपादाय गतौ नराग्र्यौ ।	KK-01-13-208-007a
`विक्षोभ्य विद्राव्य च पार्थिवांस्तान्स्वतेजसा दुष्प्रतिवीक्ष्यरूपौ ।	KK-01-13-208-007c
'विभ्राजमानाविव चन्द्रसूर्यौबाह्यां पुराद्भार्गवकर्मशालाम् ॥	KK-01-13-208-007e
तत्रोपविष्टार्चिरिवानलस्यतेषां जनित्रीति मम प्रतर्कः ।	KK-01-13-208-008a
तथाविधैरेव नरप्रवीरैरुपोपविष्टैस्त्रिभिरग्निकल्पैः ॥	KK-01-13-208-008c
तस्यास्ततस्तावभिवाद्य पादावुक्त्वा च कृष्णामभिवादयेति ।	KK-01-13-208-009a
स्थितौ च तत्रैव निवेद्य कृष्णां भिक्षाप्रचाराय गता नराग्र्याः ॥	KK-01-13-208-009c
तेषां तु भैक्षं प्रतिगृह्य कृष्णादत्वा बलिं ब्राह्मणसाच्च कृत्वा ।	KK-01-13-208-010a
तां चैव वृद्धां परिवेष्य तांश्चनरप्रवीरान्स्वयमप्यभुङ्क्त ॥	KK-01-13-208-010c
सुप्तास्तु ते पार्थिव सर्व एव कृष्णा च तेषां चरणोपधाने ।	KK-01-13-208-011a
आसीत्पृथिव्यां शयनं च तेषां दर्भाजिनाग्रास्तरणोपपन्नम् ॥	KK-01-13-208-011c
ते नर्दमाना इव कालमेघाः कथा विचित्राः कथयाम्बभूवुः ।	KK-01-13-208-012a
न वैश्यशूद्रौपयिकीः कथास्ता न च द्विजानां कथयन्ति वीराः ॥	KK-01-13-208-012c
निःसंशयं क्षत्रियपुम्गवास्ते यथा हि युद्धं कथयन्ति राजन् ।	KK-01-13-208-013a
आशा हि नो व्यक्तमियं समृद्धामुक्तान्हि पार्थाञ्शृणुमोऽग्निदाहात् ॥	KK-01-13-208-013c
यथा हि लक्ष्यं निहतं धनुश्चसज्यं कृतं तेन तथा प्रसह्य ।	KK-01-13-208-014a
यथा हि भाषन्ति परस्परं ते छन्ना ध्रुवं ते प्रचरन्ति पार्थाः ॥ 	KK-01-13-208-014c
वैशम्पायन उवाच ।	KK-01-13-208-015
ततः स राजा द्रुपदः प्रहृष्टःपुरोहितं प्रेषायामास तेषाम् ।	KK-01-13-208-015a
विद्याम युष्मानिति भाषमाणोमहात्मानः पाण्डुसुताः स्थ कच्चित् ॥	KK-01-13-208-015c
गृहीतवाक्यो नृपतेः पुरोधा गत्वा प्रशंसामभिधाय तेषाम् ।	KK-01-13-208-016a
वाक्यं समग्रं नृपतेर्यथावदुवाच चानुक्रमविक्रमेण ॥	KK-01-13-208-016c
विज्ञातुमिच्छत्यवनीश्वरो वः पाञ्चालराजो वरदो वरार्हाः ।	KK-01-13-208-017a
लक्ष्यस्य वेद्धारमिमं हि दृष्ट्वाहर्षस्य नान्तं प्रतिपद्यते सः ॥	KK-01-13-208-017c
आख्यात च ज्ञातिकुलानुपूर्वीपदं शिरःसु द्विषतां कुरुध्वम् ।	KK-01-13-208-018a
प्रह्लादयध्वं हृदयं ममेदं पाञ्चालराजस्य च सानुगस्य ॥	KK-01-13-208-018c
पाण्डुर्हि राजा द्रुपदस्य राज्ञःप्रियः सखा चात्मसमो बभूव ।	KK-01-13-208-019a
तस्यैष कामो दुहिता ममेयं स्नुषा यदि स्यादिह कौरवस्य ॥	KK-01-13-208-019c
अयं हि कामो द्रुपदस्य राज्ञो हृदि स्थितो नित्यमनिन्दिताङ्गाः ।	KK-01-13-208-020a
यदर्जुनो वै पृथुदीर्घबाहुर्धर्मेण विन्देत सुतां ममैताम् ॥	KK-01-13-208-020c
कृतं हि तत्स्यात्सुकृतं ममेदं यशश्च पुण्यं च हितं तदेतत् ।	KK-01-13-208-021a
अथोक्तवाक्यं हि पुरोहितं स्थितं ततो विनीतं समुदीक्ष्य राजा ॥	KK-01-13-208-021c
समीपतो भीममिदं शशासप्रदीयतां पाद्यमर्ध्यं तथाऽस्मै ।	KK-01-13-208-022a
मान्यः पुरोधा द्रुपदस्य राज्ञस्तस्मै प्रयोज्याऽभ्यधिका हि पूजा ॥	KK-01-13-208-022c
वैशम्पायन उवाच ।	KK-01-13-208-023
भीमस्ततस्तत्कृतवान्नरेन्द्रतां चैव पूजां प्रतिगृह्य हर्षात् ।	KK-01-13-208-023a
सुखोपविष्टं तु पुरोहितं तदा युधिष्ठिरो ब्राह्मणमित्युवाच ॥	KK-01-13-208-023c
पाञ्चालराजेन सुता निसृष्टास्वधर्मदृष्टेन यथा न कामात् ।	KK-01-13-208-024a
प्रदिष्टशुंल्का द्रुपदेन राज्ञा सा तेन वीरेण तथाऽनुवृत्ता ॥	KK-01-13-208-024c
न तत्र वर्णेषु कृता विवक्षा न चापि शीले न कुले न गोत्रे ।	KK-01-13-208-025a
कृतेन सज्येन हि कार्मुकेण विद्धेन लक्ष्येण हि सा विसृष्टा ॥	KK-01-13-208-025c
सेयं तथाऽनेन महात्मनेह कृष्णा जिता पार्थिवसङ्घमध्ये ।	KK-01-13-208-026a
नैवं गते सौमकिरद्य राजा सन्तापमर्हत्यसुखाय कर्तुम् ॥	KK-01-13-208-026c
कामश्च योऽसौ द्रुपदस्य राज्ञः स चापि सम्पत्स्यति पार्थिवस्य ।	KK-01-13-208-027a
सम्प्राप्यरूपां हि नरेन्द्रकन्यामिमामहं ब्राह्मण साधु मन्ये ॥	KK-01-13-208-027c
न तद्धनुर्मन्दबलेन शक्यं मौर्व्या समायोजयितुं तथाहि ।	KK-01-13-208-028a
न चाकृतास्त्रेण न हीनजेन लक्ष्यं तथा पातयितुं हि शक्यम् ॥	KK-01-13-208-028c
तस्मान्न तापं दुहितुर्निमित्तं पाञ्चालराजोऽर्हति कर्तुमद्य ।	KK-01-13-208-029a
न चापि तत्पातनमन्यथेह कर्तुं हि शक्यं भुवि मानवेन ॥	KK-01-13-208-029c
एवं ब्रुवत्येव युधिष्ठिरे तु पाञ्चालराजस्य समीपतोऽन्यः ।	KK-01-13-208-030a
तत्राजगामाशु नरो द्वितीयो निवेदयिष्यन्निह सिद्धमन्नम् ॥ ॥	KK-01-13-208-030c
	
	
	
	
	
	
अध्यायः 209	
	
	
	
दूत उवाच ।	KK-01-13-209-001
	
जन्यार्थमन्नं द्रुपदेन राज्ञाविवाहहेतोरुपसंस्कृतं च ।	KK-01-13-209-001a
तदाप्नुवध्वं कृतसर्वकार्याःकृष्णा च तत्रैतु चिरं न कार्यम् ॥	KK-01-13-209-001a
इमे रथाः काञ्चनपद्मचित्राःसदश्वयुक्ता वसुधाधिपार्हाः ।	KK-01-13-209-002c
एतान्समारुह्य परैत सर्वेपाञ्चालराजस्य निवेशनं तत् ॥	KK-01-13-209-002c
वैशम्पायन उवाच ।	KK-01-13-209-003
ततः प्रयाताः कुरुपुङ्गवास्ते पुरोहितं तं परियाप्य सर्वे ।	KK-01-13-209-003a
आस्थाय यानानि महान्ति तानि कुन्ती च कृष्णा च सहैकयाने ॥	KK-01-13-209-003c
`स्त्रीभिः सुगन्धाम्बरमाल्यदानैर्विभूषिता आभरणैर्विचित्रैः ।	KK-01-13-209-004a
माङ्गल्यगीतध्वनिवाद्यघोषैर्मनोहरैः पुण्यकृतां वरिष्ठैः ॥	KK-01-13-209-004c
सङ्गीयमानाः प्रययुः प्रहृष्टादीपैर्ज्वलद्भिः सहिताश्च विप्रैः ॥	KK-01-13-209-005ac
स वै तथोक्तस्तु युधिष्ठिरेण पाञ्चालराजस्य पुरोहितोऽग्र्यः ।	KK-01-13-209-006a
सर्वं यथोक्तं कुरुनन्दनेन निवेदयामास नृपाय गत्वा ॥'	KK-01-13-209-006c
श्रुत्वा तु वाक्यानि पुरोहितस्य यान्युक्तवान्भारत धर्मराजः ।	KK-01-13-209-007a
जिज्ञासयैवाथ कुरूत्तमानां द्रव्याण्यनेकान्युपसञ्जहार ॥	KK-01-13-209-007c
फलानि माल्यानि च संस्कृतानि वर्माणि चर्माणि तथाऽऽसनानि ।	KK-01-13-209-008a
गाश्चैव राजन्नथ चैव रज्जूर्बीजानि चान्यानि कृषीनिमित्तम् ॥	KK-01-13-209-008c
अन्येषु शिल्पेषु च यान्यपि स्युः सर्वाणि कृत्यान्यखिलेन तत्र ।	KK-01-13-209-009a
क्रीडानिमित्तान्यपि यानि तत्र सर्वाणि तत्रोपजहार राजा ॥	KK-01-13-209-009c
वर्माणि चर्माणि च भानुमन्ति खड्गा महान्तोऽश्वरथाश्च चित्राः ।	KK-01-13-209-010a
धनूंषि चाग्र्याणि शराश्च चित्राः शक्त्यृष्टयः काञ्चनभूषणाश्च ॥	KK-01-13-209-010c
प्रासा भुशुण्ड्यश्च परश्वधाश्च साङ्ग्रामिकं चैव तथैव सर्वम् ।	KK-01-13-209-011a
शय्यासनान्युत्तमवस्तुवन्ति तथैव वासो विविधं च तत्र ॥	KK-01-13-209-011c
कुन्ती तु कृष्णां परिगृह्य साध्वीमन्तःपुरं द्रुपदस्याविवेश ।	KK-01-13-209-012a
स्त्रियश्च तां कौरवराजपत्नीं प्रत्यर्चयामासुरदीनसत्वाः ॥	KK-01-13-209-012c
तान्सिंहविक्रान्तगतीन्निरीक्ष्यमहर्षभाक्षानजिनोत्तरीयान् ।	KK-01-13-209-013a
गूढोत्तरांसान्भुजगेन्द्रभोगप्रलम्बबाहून्पुरुषप्रवीरान् ॥	KK-01-13-209-013c
राजा च राज्ञः सचिवाश्च सर्वेपुत्राश्च राज्ञः सुहृदस्तथैव ।	KK-01-13-209-014a
प्रेष्याश्च सर्वे निखिलेन राजन्हर्षं समापेतुरतीव तत्र ॥	KK-01-13-209-014c
ते तत्र वीराः परमासनेषु सपादपीठेष्वविशङ्कमानाः ।	KK-01-13-209-015a
यथानुपूर्व्याद्विविशुर्नराग्र्यास्तथा महार्हेषु न विस्मयन्तः ॥	KK-01-13-209-015c
उच्चावचं पार्थिवभोजनीयं पात्रीषु जाम्बूनदराजतीषु ।	KK-01-13-209-016a
दासाश्च दास्यश्च सुमृष्टवेषाः सम्भोजकाश्चाप्युपजह्रुरन्नम् ॥	KK-01-13-209-016c
ते तत्र भुक्त्वा पुरुषप्रवीरा यथात्मकामं सुभृशं प्रतीताः ।	KK-01-13-209-017a
उत्क्रम्य सर्वाणि वसूनि राजन्साङ्ग्रामिकं ते विविशुर्नृवीराः ॥	KK-01-13-209-017c
तल्लक्षयित्वा द्रुपदस्य पुत्राराजा च सर्वैः सह मन्त्रिमुख्यैः ।	KK-01-13-209-018a
समर्थयामासुरुपेत्य हृष्टाः कुन्तीसुतान्पार्थिवराजपुत्रान् ॥ ॥	KK-01-13-209-018c
	
	
	
	
	
	
अध्यायः 210	
	
	
	
वैशम्पायन उवाच ।	KK-01-13-210-001
	
तत आहूय पाञ्चाल्यो राजपुत्रं युधिष्ठिरम् ।	KK-01-13-210-001a
परिग्रहेण ब्राह्मेण परिगृह्य महाद्युतिः ॥	KK-01-13-210-001c
पर्यपृच्छददीनात्मा कुन्तीपुत्रं सुवर्चसम् ।	KK-01-13-210-002a
कथं जानीम भवतः क्षत्रियान्ब्राह्मणानुत ॥	KK-01-13-210-002c
वैश्यान्वा गुणसम्पन्नानथ वा शूद्रयोनिजान् ।	KK-01-13-210-003a
मायामास्थाय वा सिद्धांश्चरतः सर्वतोदिशम् ॥	KK-01-13-210-003c
कृष्णाहेतोरनुप्राप्ता देवाः सन्दर्शनार्थिनः ।	KK-01-13-210-004a
ब्रवीतु नो भवान्सत्यं सन्देहो ह्यत्र नो महान् ॥	KK-01-13-210-004c
अपि नः संशयस्यान्ते मनः सन्तुष्टिमावहेत् ।	KK-01-13-210-005a
अपि नो भागधेयानि शुभानि स्युः परन्तप ॥	KK-01-13-210-005c
इच्छया ब्रूहि तत्सत्यं सत्यं राजसु शोभते ।	KK-01-13-210-006a
इष्टापूर्तेन च तथा वक्तव्यमनृतं न तु ॥	KK-01-13-210-006c
श्रुत्वा ह्यमरसङ्काश तव वाक्यमरिन्दम ।	KK-01-13-210-007a
ध्रुवं विवाहकरणमास्थास्यामि विधानतः ॥	KK-01-13-210-007c
युधिष्ठिर उवाच ।	KK-01-13-210-008
मा राजन्विमना भूस्त्वं पाञ्चाल्य प्रीतिरस्तु ते ।	KK-01-13-210-008a
ईप्सितस्ते ध्रुवः कामः संवृत्तोऽयमसंशयम् ॥	KK-01-13-210-008c
वयं हि क्षत्रिया राजन्पाण्डोः पुत्रा महात्मनः ।	KK-01-13-210-009a
ज्येष्ठं मां विद्धि कौन्तेयं भीमसेनार्जुनाविमौ ॥	KK-01-13-210-009c
आभ्यां तव सुता राजन्निर्जिता राजसंसदि ।	KK-01-13-210-010a
यमौ च तत्र कुन्ती च यत्र कृष्णा व्यवस्थिता ॥	KK-01-13-210-010c
व्येतु ते मानसं दुःखं क्षत्रियाः स्मो नरर्षभ ।	KK-01-13-210-011a
पद्मिनीव सुतेयं ते ह्रदादन्यह्रदं गता ॥	KK-01-13-210-011c
इति तथ्यं महाराज सर्वमेतद्ब्रवीमि ते ।	KK-01-13-210-012a
भवान्हि गुरुरस्माकं परमं च परायणम् ॥	KK-01-13-210-012c
वैशम्पायन उवाच ।	KK-01-13-210-013
ततः स द्रुपदो राजा हर्षव्याकुललोचनः ।	KK-01-13-210-013a
प्रतिवक्तुं मुदा युक्तो नाशकत्तं युधिष्टिरम् ॥	KK-01-13-210-013c
यत्नेन तु स तं हर्षं सन्निगृह्य परम्तपः ।	KK-01-13-210-014a
अनुरूपं तदा वाचा प्रत्युवाच युधिष्ठिरम् ॥	KK-01-13-210-014c
पप्रच्छ चैनं धर्मात्मा यथा ते प्रद्रुताः पुरात् ।	KK-01-13-210-015a
स तस्मै सर्वमाचख्यावानुपूर्व्येण पाण्डवः ॥	KK-01-13-210-015c
तच्छ्रुत्वा द्रुपदो राजा कुन्तीपुत्रस्य भाषितम् ।	KK-01-13-210-016a
विगर्हयामास तदा धृतराष्ट्रं नरेश्वरम् ॥	KK-01-13-210-016c
आश्वासयामास च तं कुन्तीपुत्रं युधिष्ठिरम् ।	KK-01-13-210-017a
प्रतिजज्ञे च राज्याय द्रुपदो वदतां वरः ॥	KK-01-13-210-017c
ततः कुन्ती च कृष्णा च भीमसेनार्जुनावपि ।	KK-01-13-210-018a
यमौ च राज्ञा सन्दिष्टं विविशुर्भवनं महत् ॥	KK-01-13-210-018c
तत्र ते न्यवसन्राजन्यज्ञसेनेन पूजिताः ।	KK-01-13-210-019a
प्रत्याश्वस्तस्ततो राजा सह पुत्रैरुवाच तम् ॥	KK-01-13-210-019c
गृह्णातु विधिवत्पाणिमद्यायं कुरुनन्दनः ।	KK-01-13-210-020a
पुण्येऽहनि महाबाहुरर्जुनः कुरुतां क्षणम् ॥	KK-01-13-210-020c
वैशम्पायन उवाच ।	KK-01-13-210-021
तमब्रवीत्ततो राजा धर्मात्मा च युधिष्ठिरः ।	KK-01-13-210-021a
`ममापि दारसम्बन्धः कार्यस्तावद्विशांपते ॥	KK-01-13-210-021c
तस्मात्पूर्वं मया कार्यं तद्भवाननुमन्यताम् ।'	KK-01-13-210-022a
द्रुपद उवाच ।	KK-01-13-210-022
भवान्वा विधिवत्पाणिं गृह्णातु दुहितुर्मम ।	KK-01-13-210-022c
यस्य वा मन्यसे वीर तस्य कृष्णामुपादिश ॥	KK-01-13-210-022e
युधिष्ठिर उवाच ।	KK-01-13-210-023
सर्वेषां महिषी राजन्द्रौपदी नो भविष्यति ।	KK-01-13-210-023a
एवं प्रव्याहृतं पूर्वं मम मात्रा विशाम्पते ॥	KK-01-13-210-023c
अहं चाप्यनिविष्टो वै भीमसेनश्च पाण्डवः ।	KK-01-13-210-024a
पार्थेन विजिता चैषा रत्नभूता सुता तव ॥	KK-01-13-210-024c
एष नः समयो राजँल्लब्धस्य सह भोजनम् ।	KK-01-13-210-025a
न च तं हातुमिच्छामः समयं राजसत्तम ॥	KK-01-13-210-025c
`अक्रमेण निवेशे च धर्मलोपो महान्भवेत् ।	KK-01-13-210-026a
'सर्वेषां धर्मतः कृष्णा महिषी नो भविष्यति ।	KK-01-13-210-026c
आनुपूर्व्येण सर्वेषां गृह्णातु ज्वलने करान् ॥	KK-01-13-210-026e
द्रुपद उवाच ।	KK-01-13-210-027
एकस्य बह्व्यो विहिता महिष्यः कुरुनन्दन ।	KK-01-13-210-027a
नैकस्या बहवः पुंसः श्रूयन्ते पतयः क्वचित् ॥	KK-01-13-210-027c
`सोऽयं न लोके वेदे वा जातु धर्मः प्रशस्ते ।	KK-01-13-210-028a
'लोकवेदविरुद्धं त्वं नाधर्मं धर्मविच्छुचिः ।	KK-01-13-210-028c
कर्तुमर्हसि कौन्तेय कस्मात्ते बुद्धिरीदृशी ॥	KK-01-13-210-028e
युधिष्ठिर उवाच ।	KK-01-13-210-029
सूक्ष्मो धर्मो महाराज नास्य विद्मो वयं गतिम् ।	KK-01-13-210-029a
पूर्वेषामानुपूर्व्येण यातं वर्त्माऽनुयामहे ॥	KK-01-13-210-029c
न मे वागनृतं प्राह नाधर्मे धीयते मतिः ।	KK-01-13-210-030a
एवं चैव वदत्यम्बा मम चैतन्मनोगतम् ॥	KK-01-13-210-030c
`आश्रमे रुद्रनिर्दिष्टाद्व्यासादेतन्मया श्रुतम् ।	KK-01-13-210-031a
'एष धर्मो ध्रुवो राजंश्चरैनमविचारयन् ।	KK-01-13-210-031c
मा च शङ्का तत्र ते स्यात्कथञ्चिदपि पार्थिव ॥	KK-01-13-210-031e
द्रुपद उवाच ।	KK-01-13-210-032
त्वं च कुन्ती च कौन्तय धृष्टद्युम्नश्च मे सुतः ।	KK-01-13-210-032a
कथयन्त्विति कर्तव्यं श्वः काल्ये करवामहे ॥	KK-01-13-210-032c
वैशम्पायन उवाच ।	KK-01-13-210-033
ते समेत्य ततः सर्वे कथयन्ति स्म भारत ।	KK-01-13-210-033a
अथ द्वैपायनो राजन्नभ्यागच्छद्यदृच्छया ॥ ॥	KK-01-13-210-033c
	
	
	
	
	
	
अध्यायः 211	
	
	
	
वैशम्पायन उवाच ।	KK-01-13-211-001
	
ततस्ते पाण्डवाः सर्वे पाञ्चाल्यश्च महायशाः ।	KK-01-13-211-001a
प्रत्युथाय महात्मानं कृष्णं सर्वेऽभ्यवादयन् ॥	KK-01-13-211-001c
प्रतिनन्द्य स तां पूजां पृष्ट्वा कुशलमन्ततः ।	KK-01-13-211-002a
आसने काञ्चने शुद्धे निषसाद महामनाः ॥	KK-01-13-211-002c
अनुज्ञातास्तु ते सर्वे कृष्णेनामिततेजसा ।	KK-01-13-211-003a
आसनेषु महार्हेषु निषेदुर्द्विपदां वराः ॥	KK-01-13-211-003c
ततो मुहूर्तान्मधुरां वाणीमुच्चार्य पार्षतः ।	KK-01-13-211-004a
पप्रच्छ तं महात्मानं द्रौपद्यर्थं विशाम्पते ॥	KK-01-13-211-004c
कथमेका बहूनां स्यान्न च स्याद्धर्मसङ्करः ।	KK-01-13-211-005a
एतन्मे भगवान्सर्वं प्रब्रवीतु यथातथम् ॥	KK-01-13-211-005c
व्यास उवाच ।	KK-01-13-211-006
अस्मिन्धर्मे विप्रलब्धे लोकवेदविरोधके ।	KK-01-13-211-006a
यस्य यस्य मतं यद्यच्छ्रोतुमिच्छामि तस्य तत् ॥	KK-01-13-211-006c
द्रुपद उवाच ।	KK-01-13-211-007
अधर्मोऽयं मम मतो विरुद्धो लोकवेदयोः ।	KK-01-13-211-007a
न ह्येका विद्यते पत्नी बहूनां द्विजसत्तम ॥	KK-01-13-211-007c
न चाप्याचरितः पूर्वैरयं धर्मो महात्मभिः ।	KK-01-13-211-008a
न चाप्यधर्मो विद्वद्भिश्चरितव्यः कथञ्चन ॥	KK-01-13-211-008c
ततोऽहं न करोम्येनं व्यवसायं क्रियां प्रति ।	KK-01-13-211-009a
धर्मः सदैव सन्दिग्धः प्रतिभाति हि मे त्वयम् ॥	KK-01-13-211-009c
धृष्टद्युम्न उवाच ।	KK-01-13-211-010
यवीयसः कथं भार्यां ज्येष्ठो भ्राता द्विजर्षभ ।	KK-01-13-211-010a
ब्रह्मन्समभिवर्तेत सद्वृत्तः संस्तपोधन ॥	KK-01-13-211-010c
न तु धर्मस्य सूक्ष्मत्वाद्गतिं विद्मः कथञ्चन ।	KK-01-13-211-011a
अधर्मो धर्म इति वा व्यवसायो न शक्यते ॥	KK-01-13-211-011c
कर्तुमस्मद्विधैर्ब्रह्मंस्ततोऽयं न व्यवस्यते ।	KK-01-13-211-012a
पञ्चानां महिषी कृष्णा भवत्विति कथञ्चन ॥	KK-01-13-211-012c
युधिष्ठिर उवाच ।	KK-01-13-211-013
न मे वागनृतं प्राह नाधर्मे धीयते मतिः ।	KK-01-13-211-013a
वर्तते हि मनो मेऽत्र नैषोऽधर्मः कथञ्चन ॥	KK-01-13-211-013c
श्रूयते हि पुराणेऽपि जटिला नाम गौतमी ।	KK-01-13-211-014a
ऋषीनध्यासितवती सप्त धर्मभृतां वरा ॥	KK-01-13-211-014c
तथैव मुनिजा वार्क्षी तपोभिर्भावितात्मनः ।	KK-01-13-211-015a
सङ्गताभूद्दश भ्रातॄनकेन्म्नः प्रचेतसः ॥	KK-01-13-211-015c
गुरोर्हि वचनं प्राहुर्धर्म्यं धर्मज्ञसत्तम ।	KK-01-13-211-016a
गुरूणां चैव सर्वेषां माता परमको गुरुः ॥	KK-01-13-211-016c
सा चाप्युक्तवती वाचं भैक्षवद्भुज्यतामिति ।	KK-01-13-211-017a
तस्मादेतदहं मन्ये परं धर्मं द्विजोत्तम ॥	KK-01-13-211-017c
कुन्त्युवाच ।	KK-01-13-211-018
एतमेतद्यथा प्राह धर्मचारी युधिष्ठिरः ।	KK-01-13-211-018a
भुज्यतां भ्रातृभिः सार्धमित्यर्जुनमचोदयम् ।	KK-01-13-211-018c
अनृतान्मे भयं तीव्रं मुच्येऽहमनृतात्कथम् ॥	KK-01-13-211-018e
व्यास उवाच ।	KK-01-13-211-019
अनृतान्मोक्ष्यसे भद्रे धर्मश्चैव सनातनः ।	KK-01-13-211-019a
ननु वक्ष्यामि सर्वेषां पाञ्चाल शृमु मे स्वयम् ॥	KK-01-13-211-019c
यथाऽयं विहितो धर्मो यतश्चायं सनातनः ।	KK-01-13-211-020a
यथा च प्राह कौन्तेयस्तथा धर्मो न संशयः ॥	KK-01-13-211-020c
वैशम्पायन उवाच ।	KK-01-13-211-021
तत उत्थाय भगवान्व्यासो द्वैपायनः प्रभुः ।	KK-01-13-211-021a
करे गृहीत्वा राजानं राजवेश्म समाविशत् ॥	KK-01-13-211-021c
पाण्डवाश्चापि कुन्ती च धृष्टद्युम्नश्च पार्षतः ।	KK-01-13-211-022a
विविशुस्तेऽपि तत्रैव प्रतीक्षन्ते स्म तावुभौ ॥	KK-01-13-211-022c
ततो द्वैपायनस्त्समै नरेन्द्राय महात्मने ।	KK-01-13-211-023a
आचख्यौ तद्यथा धर्मो बहूनामेकपत्निता ॥	KK-01-13-211-023c
`यथा च ते ददुश्चैव राजपुत्र्याः पुरा वरम् ।	KK-01-13-211-024a
धर्माद्यास्तपसा तुष्टाः पञ्चपत्नीत्वमीश्वराः ॥' ॥	KK-01-13-211-024c
	
	
	
	
अध्यायः 212	
	
	
	
व्यास उवाच ।	KK-01-13-212-001
	
मा भूद्राजंस्तव तापो मनस्थःपञ्चानां भार्या दुहिता ममेति ।	KK-01-13-212-001a
मातुरेषा प्रार्थिता स्यात्तदानीं पञ्चानां भार्या दुहिता ममेति ॥	KK-01-13-212-001c
याजोपयाजौ धर्मरतौ तपोभ्यां तौ चक्रतुः पञ्चपतित्वमस्याः ।	KK-01-13-212-002a
तत्पञ्चभिः पाण्डुसुतैरवाप्ताभार्या कृष्णा मोदतां वै कुलं ते ॥	KK-01-13-212-002c
लोके नान्यो विद्यते त्वद्विशिष्टः सर्वारीणामप्रधृष्योऽसि राजन् ।	KK-01-13-212-003a
भूयस्त्विदं शृणु मे त्वं विशोकोयथाऽऽगतं पञ्चपत्नीत्वमस्याः ॥	KK-01-13-212-003c
एषा नालायनी पूर्वं मौद्गल्यं स्थविरं पतिम् ।	KK-01-13-212-004a
आराधयामास तदा कुष्ठिनं तमनिन्दिता ॥	KK-01-13-212-004c
त्वगस्थिभूतं कटुकं लोलमीर्ष्युं सुकोपनम् ।	KK-01-13-212-005a
सुगन्धेतरगन्धाढ्यं वलीपलितमूर्धजम् ॥	KK-01-13-212-005c
स्थविरं विकृताकारं शीर्यमाणनखत्वचम् ।	KK-01-13-212-006a
उच्छिष्टमुपभुञ्जाना पर्युपास्ते महामुनिम् ॥	KK-01-13-212-006c
ततः कदाचिदङ्गुष्ठो भुञ्जानस्य व्यशीर्यत ।	KK-01-13-212-007a
अन्नादुद्धृत्य तच्चान्नमुपभुङ्क्तेऽविशङ्किता ॥	KK-01-13-212-007c
तेन तस्याः प्रसन्नेन कामव्याहारिणा तदा ।	KK-01-13-212-008a
वरं वृणीष्वेत्यसकृदुक्ता वव्रे वरं तदा ॥	KK-01-13-212-008c
मौद्गल्य उवाच ।	KK-01-13-212-009
नाहं वृद्धो न कटुको नेर्व्यावान्नैव कोपनः ।	KK-01-13-212-009a
न च दुर्गन्धवदनो न कृशो न च लोलुपः ॥	KK-01-13-212-009c
कथं त्वां रमयामीह कथं त्वां वासयाम्यहम् ।	KK-01-13-212-010a
वद कल्याणि भद्रं ते यथा त्वं मनसेच्छसि ॥	KK-01-13-212-010c
व्यास उवाच ।	KK-01-13-212-011
सा तमक्लिष्टकर्माणं वरदं सर्वकामदम् ।	KK-01-13-212-011a
भर्तारमनवद्याङ्गी प्रसन्नं प्रत्युवाच ह ॥	KK-01-13-212-011c
नालायन्युवाच ।	KK-01-13-212-012
पञ्चधा प्रविभक्तात्मा भगवांल्लोकविश्रुतः ।	KK-01-13-212-012a
रमय त्वमचिन्त्यात्मन्पुनश्चैकत्वमागतः ॥	KK-01-13-212-012c
तां तथेत्यब्रवीद्धीमान्महर्षिर्वै महातपाः ।	KK-01-13-212-013a
स पञ्चधा तु भूत्वा तां रमयामास सर्वतः ॥	KK-01-13-212-013c
नालायनीं सुकेशान्तां मौद्गल्यश्चारुहासिनीम् ।	KK-01-13-212-014a
आश्रमेष्वधिकं चापि पूज्यमानो महर्षिभिः ॥	KK-01-13-212-014c
स चचार यथाकामं कामरूपवपुः पुनः ।	KK-01-13-212-015a
यदा ययौ दिवं चापि तत्र देवर्षिभिः सह ॥	KK-01-13-212-015c
चचार सोऽमृताहारः सुरलोके चचार ह ।	KK-01-13-212-016a
पूज्यमानस्तथा शच्या शक्रस्य भवनेष्वपि ॥	KK-01-13-212-016c
महेन्द्रसेनया सार्धं पर्यधावद्रिरंसया ।	KK-01-13-212-017a
सूर्यस्य च रथं दिव्यमारुह्य भगवान्प्रभुः ॥	KK-01-13-212-017c
पर्युपेत्य पुनर्मेरु मेरौ वासमरोचयत् ।	KK-01-13-212-018a
आकाशगङ्गामाप्लुत्य तया सह तपोधनः ॥	KK-01-13-212-018c
रश्मिजालेषु चन्द्रस्य उवाच च यथाऽनिलः ।	KK-01-13-212-019a
गिरिरूपधरो योगी स महर्षिस्तदा पुनः ॥	KK-01-13-212-019c
तत्प्रभावेन सा तस्य मध्ये जज्ञे महानदी ।	KK-01-13-212-020a
यदा पुष्पाकुलः सालः सञ्जज्ञे भगवानृषिः ॥	KK-01-13-212-020c
लतात्वमनुसम्पेदे तमेवाभ्यनुवेष्टती ।	KK-01-13-212-021a
पुपोष च वपुर्यस्य तस्य तस्यानुगं पुनः ॥	KK-01-13-212-021c
सा पुपोष समं भर्त्रा स्कन्धेनापि चचार ह ।	KK-01-13-212-022a
ततस्तस्य च तस्याश्च तुल्या प्रीतिरवर्धत ॥	KK-01-13-212-022c
तथा सा भगवांस्तस्याः प्रसादादृषिसत्तमः ।	KK-01-13-212-023a
विरराम च सा चैव दैवयोगेन भामिनी ॥	KK-01-13-212-023c
स च तां तपसा देवीं रमयामास योगतः ।	KK-01-13-212-024a
एकपत्नी तथा भूत्वा सदैवाग्रे यशस्विनी ॥	KK-01-13-212-024c
अरुन्धतीव सीतेव बभूवातिपतिव्रता ।	KK-01-13-212-025a
दमयन्त्याश्च मातुः स विशेषमधिकं ययौ ॥	KK-01-13-212-025c
एतत्तथ्यं महाराज मा ते भूद्बुद्धिरन्यथा ।	KK-01-13-212-026a
सा वै नालायनी जज्ञे दैवयोगेन केनचित् ॥	KK-01-13-212-026c
राजंस्तवात्मजा कृष्णा वेद्यां तेजस्विनी शुभा ।	KK-01-13-212-027a
तस्मिंस्तस्या मनः सक्तं न चचाल कदाचन ॥	KK-01-13-212-027c
तथा प्रणिहितो ह्यात्मा तस्यास्तस्मिन्द्विजोत्तमे ॥ ॥	KK-01-13-212-028a
	
	
	
	
	
	
अध्यायः 213	
	
	
	
द्रुपद उवाच ।	KK-01-13-213-001
	
ब्रूहि तत्कारणं येन ब्रह्मन्नालायनी शुभा ।	KK-01-13-213-001a
जाता ममाध्वरे कृष्णा सर्ववेदविदां वर ॥	KK-01-13-213-001c
व्यास उवाच ।	KK-01-13-213-002
शृणु राजन्यथा ह्यस्या दत्तो रुद्रेण वै वरः ।	KK-01-13-213-002a
यदर्थं चैव सम्भूता तव गेहे यशस्विनी ॥	KK-01-13-213-002c
हन्त त कथयिष्यामि कृष्मायाः पौर्वदेहिकम् ।	KK-01-13-213-003a
इन्द्रसेनेति विख्याता पुरा नालायनी शुभा ॥	KK-01-13-213-003c
मौद्गल्यस्य पतिमासाद्य चचार विगतज्वरा ।	KK-01-13-213-004a
मौद्गल्यस्य महर्षेश्च रममाणस्य वै तया ॥	KK-01-13-213-004c
संवत्सरगणा राजन्व्यतीयुः क्षणवत्तदा ।	KK-01-13-213-005a
ततः कदाचिद्धर्मात्मा तृप्तः कामैर्व्यरज्यत ॥	KK-01-13-213-005c
अन्विच्छन्परमं धर्मं ब्रह्मयोगपरोऽभवत् ।	KK-01-13-213-006a
उत्ससर्ज स तां विप्रः सा तदा चापतद्भुवि ।	KK-01-13-213-006c
मौद्गल्यो राजशार्दूल तपोभिर्भावितः सदा ॥	KK-01-13-213-006e
नालायन्युवाच ।	KK-01-13-213-007
प्रसीद भगवन्मह्यं न मामुत्स्रष्टुमर्हसि ।	KK-01-13-213-007a
अवितृप्तास्मि ब्रह्मर्षे कामानां कामसेवनात् ॥	KK-01-13-213-007c
मौद्गल्य उवाच ।	KK-01-13-213-008
यस्मात्त्वं मामनिःशङ्का ह्यवक्तव्यं भाषसे ।	KK-01-13-213-008a
आचरन्ती तपोविघ्नं तस्माच्छृणु वचो मम ॥	KK-01-13-213-008c
भविष्यसि नृलोके त्वं राजपुत्री यशस्वि ।	KK-01-13-213-009a
पाञ्चालराजस्य सुता द्रुपदस्य महात्मनः ॥	KK-01-13-213-009c
भवितारस्तत्र तव पतयः पञ्च विप्लुताः ।	KK-01-13-213-010a
तैः सार्धं मधुराकारैश्चिरं रतिमवाप्स्यसि ॥	KK-01-13-213-010c
वैशम्पायन उवाच ।	KK-01-13-213-011
सैवं शप्ता तु विमना वनं प्रागाद्यशस्विनी ।	KK-01-13-213-011a
भोगैरतृप्ता देवेशं तपसाऽऽराधयत्तदा ॥	KK-01-13-213-011c
निराशीर्मारुताहारा निराहारा तथैव च ।	KK-01-13-213-012a
अनुवर्तमाना त्वादित्यं तथा पञ्चतपाभवत् ॥	KK-01-13-213-012c
तीव्रेण तपसा तस्यास्तुष्टः पशुपतिः स्वयम् ।	KK-01-13-213-013a
वरं प्रादात्तदा रुद्रः सर्वलोकेश्वरः प्रभुः ॥	KK-01-13-213-013c
भविष्यति परं जन्म भविष्यति वराङ्गना ।	KK-01-13-213-014a
भविष्यन्ति परं भद्रे पतयः पञ्च विश्रुताः ॥	KK-01-13-213-014c
महेन्द्रवपुषः सर्वे महेन्द्रसमविक्रमाः ।	KK-01-13-213-015a
तत्रस्था च महत्कर्म सुराणां त्वं करिष्यसि ॥	KK-01-13-213-015c
स्त्र्युवाच ।	KK-01-13-213-016
एकः खलु मया भर्ता वृतः पञ्च त्विमे कथम् ।	KK-01-13-213-016a
एको भवति नैकस्या बहवस्तद्ब्रवीहि मे ॥	KK-01-13-213-016c
महेश्वर उवाच ।	KK-01-13-213-017
पञ्चकृत्वस्त्वया चोक्तः पतिं देहीत्यहं पुनः ।	KK-01-13-213-017a
पञ्चते पतयो भद्रे भविष्यन्ति सुखावहाः ॥	KK-01-13-213-017c
स्त्र्युवाच ।	KK-01-13-213-018
धर्म एकः पतिः स्त्रीणां पूर्वमे प्रकल्पितः ।	KK-01-13-213-018a
बहुपत्नीकता पुंसो धर्मश्च बहुभिः कृतः ॥	KK-01-13-213-018c
स्त्रीधर्मः पूर्वमेवायं निर्मितो मुनिभिः सदा ।	KK-01-13-213-019a
सहधर्मचरी भर्तुरेका एकस्य चोच्यते ॥	KK-01-13-213-019c
एको हि भर्ता नारीणां कौमार इति लौकिकः ।	KK-01-13-213-020a
आपत्सु च नियोगेन भर्तुर्नार्याः परः स्मृतः ॥	KK-01-13-213-020c
गच्छेत न तृतीयं तु तस्या निष्कृतिरुच्यते ।	KK-01-13-213-021a
चतुर्थे पतिता नारी पञ्चमे वर्धकी भवेत् ॥	KK-01-13-213-021c
एवं गते धर्मपथे न वृणे बहुपुंस्कताम् ।	KK-01-13-213-022a
अलोकाचरितात्त्समात्कथं मुच्येय सङ्करात् ॥	KK-01-13-213-022c
महेश्वर उवाच ।	KK-01-13-213-023
अनावृताः पुरा नार्यो ह्यासञ्शुध्यन्ति चार्तवे ।	KK-01-13-213-023a
सकृदुक्तं त्वया नैतन्नाधर्मस्ते भविष्यति ॥	KK-01-13-213-023c
स्त्र्युवाच ।	KK-01-13-213-024
यदि मे पतयः पञ्च रतिमिच्छामि तैर्मिथः ।	KK-01-13-213-024a
कौमारं च भवेत्सर्वैः सङ्गमे सङ्गमे च मे ॥	KK-01-13-213-024c
पतिशुश्रूषया चैव सिद्धिः प्राप्ता मया पुरा ।	KK-01-13-213-025a
भोगेच्छा च मया प्राप्ता स च भोगश्च मे भवेत् ॥	KK-01-13-213-025c
रुद्र उवाच ।	KK-01-13-213-026
रतिश्च भद्रे सिद्धिश्च न भजेते परस्परम् ।	KK-01-13-213-026a
भोगानाप्स्यसि सिद्धिं च योगेन च महत्त्वताम् ॥	KK-01-13-213-026c
अन्यदेहान्तरे चैव रूपभाग्यगुणान्विता ।	KK-01-13-213-027a
पञ्चभिः प्राप्य कौमारं महाभागा भविष्यसि ॥	KK-01-13-213-027c
गच्छ गङ्गाजलस्था च नरं पश्यसि यं शुभे ।	KK-01-13-213-028a
तमानय ममाभ्याशं सुरराजं शुचिस्मिते ॥	KK-01-13-213-028c
इत्युक्ता विश्वरूपेण रुद्रं कृत्वा प्रदक्षिणम् ।	KK-01-13-213-029a
जगाम गङ्गामुद्दिश्य पुण्यां त्रिपथगां नदीम् ॥ ॥	KK-01-13-213-029c
	
	
	
	
	
	
अध्यायः 214	
	
	
	
व्यास उवाच ।	KK-01-13-214-001
	
पुरा वै नैमिशारण्ये देवाः सत्रमुपासते ।	KK-01-13-214-001a
तत्र वैवस्वतो राजञ्शामित्रमकरोत्तदा ॥	KK-01-13-214-001c
ततो यमो दीक्षितस्तत्र राजन्नामारयत्कञ्चिदपि प्रजानाम् ।	KK-01-13-214-002a
ततः प्रजास्ता बहुला बभूवुः कालातिपातान्मरणप्रहीणाः ॥	KK-01-13-214-002c
सोमश्च शक्रो वरुणः कुबेरः साध्या रुद्रा वसवोऽथाश्विनौ च ।	KK-01-13-214-003a
प्रजापतिर्भुवनस्य प्रणेता समाजग्मुस्तत्र देवास्तथाऽन्ये ॥	KK-01-13-214-003c
ततोऽब्रुवँल्लोकगुरुं समेता भयात्तीव्रान्मानुषाणां विवृद्ध्या ।	KK-01-13-214-004a
तस्माद्भयादुद्विजन्तः सुखेप्सवःप्रयाम सर्वे शरणं भवन्तम् ॥	KK-01-13-214-004c
पितामह उवाच ।	KK-01-13-214-005
किं वो भयं मानुषेभ्यो यूयं सर्वे यदाऽमराः ।	KK-01-13-214-005a
मा वो मर्त्यसकाशाद्वै भयं भवितुमर्हति ॥	KK-01-13-214-005c
देवा ऊचुः ।	KK-01-13-214-006
मर्त्या अमर्त्याः संवृत्ता न विशेषोऽस्ति कश्चन ।	KK-01-13-214-006a
अविशेषादुद्विजन्तो विशेषार्थमिहागताः ॥	KK-01-13-214-006c
श्रीभगवानुवाच ।	KK-01-13-214-007
वैवस्वतो व्यापृतः सत्रहेतोस्तेन त्विमे न म्रियन्ते मनुष्याः ।	KK-01-13-214-007a
तस्मिन्नेकाग्रे कृतसर्वकार्ये तत एषां भवितैवान्तकालः ॥	KK-01-13-214-007c
वैवस्वतस्यैव तनुर्विभक्तावीर्येण युष्माकमुत प्रवृद्धा ।	KK-01-13-214-008a
सैषामन्तो भविता ह्यन्तकाले न तत्र वीर्यं भविता नरेषु ॥	KK-01-13-214-008c
व्यास उवाच ।	KK-01-13-214-009
ततस्तु ते पूर्वजदेववाक्यं श्रुत्वा जग्मुर्यत्र देवा यजन्ते ।	KK-01-13-214-009a
समासीनास्ते समेता महाबला भागीरथ्यां ददृशुः पुण्डरीकम् ॥	KK-01-13-214-009c
दृष्ट्वा च तद्विस्मितास्ते बभूवुस्तेषामिन्द्रस्तत्र शूरो जगाम ।	KK-01-13-214-010a
सोऽपश्यद्योषामथ पावकप्रभांयत्र देवी गङ्गा सततं प्रसूता ॥	KK-01-13-214-010c
सा तत्र योषा रुदती जलार्थिनी गङ्गां देवीं व्यवगाह्य व्यतिष्ठत् ।	KK-01-13-214-011a
तस्याश्रुबिन्दुः पतितो जले यस्तत्पद्ममासीदथ तत्र काञ्चनम् ॥	KK-01-13-214-011c
तदद्भुतं प्रेक्ष्य वज्री तदानीमपृच्छत्तां योषितमन्तिकाद्वै ।	KK-01-13-214-012a
का त्वं भद्रे रोदिषि कस्य हेतोर्वाक्यं तथ्यं कामयेऽहं ब्रवीहि ॥	KK-01-13-214-012c
स्त्र्युवाच ।	KK-01-13-214-013
त्वं वेत्स्यसे मामिह याऽस्मि शक्र यदर्थं चाहं रोदिमि मन्दभाग्या ।	KK-01-13-214-013a
आगच्छ राजन्पुरतो गमिष्येद्रष्टाऽसि तद्रोदिमि यत्कृतेऽहम् ॥	KK-01-13-214-013c
व्यास उवाच ।	KK-01-13-214-014
तां गच्छन्तीमन्वगच्छत्तदानीं सोऽपश्यदारात्तरुणं दर्शनीयम् ।	KK-01-13-214-014a
सिद्धासनस्थं युवतीसहायं क्रीडन्तमक्षैर्गिरिराजमूर्ध्नि ॥	KK-01-13-214-014c
तमब्रवीद्देवराजो ममेदं त्वं विद्धि विद्वन्भुवनं वशे स्थितम् ।	KK-01-13-214-015a
ईशोऽहस्मीति समन्युरब्रवीद्दृष्ट्वा तमक्षैः सुभृशं प्रमत्तम् ॥	KK-01-13-214-015c
क्रुद्धं च शक्रं प्रसमीक्ष्य देवो जहाय शक्रं च शैरुदैक्षत ।	KK-01-13-214-016a
संस्तम्भितोऽभूदथ देवराजस्तेनेक्षितः स्थाणुरिवावतस्थे ॥	KK-01-13-214-016c
यदा तु पर्याप्तमिहास्य क्रीडया तदा देवीं रुदतीं तामुवाच ।	KK-01-13-214-017a
आनीयतामेष यतोऽहमारान्नैनं दर्पः पुनरप्याविशेत ॥	KK-01-13-214-017c
ततः शक्रः स्पृष्टमात्रस्तया तुस्रस्तैरङ्गैः पतितोऽभूद्धरण्याम् ।	KK-01-13-214-018a
तमब्रवीद्भगवानुग्रतेजा मैवं पुनः शक्र कृथाः कथञ्चित् ॥	KK-01-13-214-018c
निवर्तयैनं च महाद्रिराजं बलं च वीर्यं च तवाप्रमेयम् ।	KK-01-13-214-019a
छिद्रस्य चैवाविश मध्यमस्य यत्रासते त्वद्विधाः सूर्यभासः ॥	KK-01-13-214-019c
स तद्विवृत्य विवरं महागिरेस्तुल्यद्युतींश्चतुरोऽन्यान्ददर्श ।	KK-01-13-214-020a
स तानभिप्रेक्ष्य बभूव दुःखितःकच्चिन्नाहं भविता वै यथेमे ॥	KK-01-13-214-020c
ततो देवो गिरिशो वज्रपाणिं विवृत्य नेत्रे कुपितोऽभ्युवाच ।	KK-01-13-214-021a
दरीमेतां प्रविश त्वं शतक्रतो यन्मां बाल्यादवमंस्थाः पुरस्तात् ॥	KK-01-13-214-021c
उक्तस्त्वेवं विभुना देवराजःप्रावेपताऽऽर्तो भृशमेवाभिषङ्गात् ।	KK-01-13-214-022a
स्रस्तैरङ्गैरनिलेनेव नुन्नमश्वत्थपत्रं गिरिराजमूर्ध्नि ॥	KK-01-13-214-022c
स प्राञ्जलिर्वै वृषवाहनेन प्रवेपमानः सहसैवमुक्तः ।	KK-01-13-214-023a
उवाच देवं बहुरूपमुग्रमद्याशेषस्य भुवनस्य त्वं भवाद्यः ॥	KK-01-13-214-023c
तमब्रवीदुग्रवर्चाः प्रहस्य नैवंशीलाः शेषमिहाप्नुवन्ति ।	KK-01-13-214-024a
एतेऽप्येवं भवितारः पुरस्तात्तस्मादेतां दरीमाविश्य शेष्य ॥	KK-01-13-214-024c
एषा भार्या भविता वो न संशयो योनिं सर्वे मानुषीमाविशध्वम् ।	KK-01-13-214-025a
तत्र यूयं कर्म कृत्वाऽविषह्यं बहूनन्यान्निधनं प्रापयित्वा ॥	KK-01-13-214-025c
`अस्त्रैर्दिव्यैर्मानुषान्योधयित्वा शूरान्सर्वानाहवे संविजित्य ।'	KK-01-13-214-026a
आगन्तारः पुनरेवेन्द्रवलोकं स्वकर्मणा पूर्वचितं महार्हम् ।	KK-01-13-214-026c
सर्वं मया भाषितमेतदेवं कर्तव्यमन्यद्विविधार्थयुक्तम् ॥	KK-01-13-214-026e
पूर्वेन्द्रा ऊचुः ।	KK-01-13-214-027
गमिष्यामो मानुषं देवलोकाद्दुराधरो विहितो यत्र मोक्षः ।	KK-01-13-214-027a
देवास्त्वस्मानादधीरञ्जनन्यां धर्मो वायुर्मघवानश्विनौ च ॥	KK-01-13-214-027c
व्यास उवाच ।	KK-01-13-214-028
एतच्छ्रुत्वा वज्रपाणिर्वचस्तु देवश्रेष्ठं पुनरेवेदमाह ।	KK-01-13-214-028a
वीर्येणाहं पुरुषं कार्यहेतोर्दद्यामेषां पञ्चमं मत्प्रसूतम् ॥	KK-01-13-214-028c
विश्वभुग्भूतधामा च शिबिरिन्द्रः प्रतापवान् ।	KK-01-13-214-029a
शान्तिश्चतुर्थस्तेषां वै तेजस्वी पञ्चमः स्मृतः ॥	KK-01-13-214-029c
तेषां कामं भगवानुग्रधन्वा प्रादादिष्टं सन्निसर्गाद्यथोक्तम् ।	KK-01-13-214-030a
तां चाप्येषां योषितं लोककान्तां श्रियं भार्यां व्यदधान्मानुषेषु ॥	KK-01-13-214-030c
तैरेव सार्धं तु ततः स देवो जगाम नारायणमप्रमेयम् ।	KK-01-13-214-031a
अनन्तमव्यक्तमजं पुराणं सनातनं विश्वमनन्तरूपम् ॥	KK-01-13-214-031c
स चापि तद्व्यदधात्सर्वमेव ततः सर्वे सम्बभूवुर्धरण्यमाम् ।	KK-01-13-214-032a
`नरं तु देवं विबुधप्रधानमिन्द्राज्जिष्णुं पञ्चमं कल्पयित्वा ।	KK-01-13-214-032c
'स चापि केशौ हरिरुद्बबर्हशुक्लमेकमपरं चापि कृष्णम् ॥	KK-01-13-214-032e
तौ चापि केशौ विशतां यदूनाङ्कुले स्त्रियौ देवकीं रोहिणीं च ।	KK-01-13-214-033a
तयोरेको बलदेवो बभूव योऽसौ श्वेतस्य देवस्य केशः ।	KK-01-13-214-033c
कृष्णो द्वितीयः केशवः सम्बभूव केशो योऽसौ वर्णतः कृष्ण उक्तः ॥	KK-01-13-214-033e
ये ते पूर्वं शक्ररूपा निबद्धास्तस्यां दर्यां पर्वतस्योत्तरस्य ।	KK-01-13-214-034a
इहैव ते पाण्डवा वीर्यवन्तः शक्रस्यांशः पाण्डवः सव्यसाची ॥	KK-01-13-214-034c
एवमेते पाण्डवाः सम्बभूवुर्ये ते राजन्पूर्वमिन्द्रा बभूवुः ।	KK-01-13-214-035a
लक्ष्मीश्चैषां पूर्वमेवोपदिष्टा भार्या यैषा द्रौपदी दिव्यरूपा ॥	KK-01-13-214-035c
कथं हि स्त्री कर्मणा ते महीतलात्समुत्तिष्ठेदन्यतो दैवयोगात् ।	KK-01-13-214-036a
यस्या रूपं सोमसूर्यप्रकाशं गन्धश्चास्याः कोशमात्रात्प्रवाति ॥	KK-01-13-214-036c
इदं चान्यत्प्रीतिपूर्वं नरेन्द्र ददानि ते वरमत्यद्भुतं च ।	KK-01-13-214-037a
दिव्यं चक्षुः पश्य कुन्तीसुतांस्त्वं पुण्यैर्दिव्यैः पूर्वदेहैरुपेतान् ॥	KK-01-13-214-037c
वैशम्पायन उवाच ।	KK-01-13-214-038
ततो व्यासः परमोदारकर्मा शुचिर्विप्रस्तपसा तस्य राज्ञः ।	KK-01-13-214-038a
चक्षुर्दिव्यं प्रददौ तांश्च सर्वान्राजाऽपश्यत्पूर्वदेहैर्यथावत् ॥	KK-01-13-214-038c
ततो दिव्यान्हेमकिरीटमालिनः शक्रप्रख्यान्पावकादित्यवर्णान् ।	KK-01-13-214-039a
बद्धापीडांश्चारुरूपांश्च यूनो व्यूढोरस्कांस्तालमात्रान्ददर्श ॥	KK-01-13-214-039c
दिव्यैर्वस्त्रैररजोभिः सुगन्धैर्माल्यैश्चाग्र्यैः शोभमानानतीव ।	KK-01-13-214-040a
साक्षात्त्र्यक्षान्वा वसूंश्चापि रुद्रा-नादित्यान्वा सर्वगुणोपपन्नान् ॥	KK-01-13-214-040c
तान्पूर्वेन्द्रानभिवीक्ष्याभिरूपाञ्शक्रात्मजं चेन्द्ररूपं निशम्य ।	KK-01-13-214-041a
प्रीतो राजा द्रुपदो विस्मितश्च दिव्यां मायां तामवेक्ष्याप्रमेयाम् ॥	KK-01-13-214-041c
तां चैवाग्र्यां स्त्रियमतिरूपयुक्तां दिव्यां साक्षात्सोमवह्निप्रकाशाम् ।	KK-01-13-214-042a
योग्यां तेषां रूपतेजोयशोभिःपत्नी मत्वा हृष्टवान्पार्थिवेन्द्रः ॥	KK-01-13-214-042c
स तद्दृष्ट्वा महदाश्चर्यरूपं जग्राह पादौ सत्यवत्याः सुतस्य ।	KK-01-13-214-043a
नैतच्चित्रं परमर्षे त्वयीति प्रसन्नचेताः स उवाच चैनम् ॥	KK-01-13-214-043c
`व्यास उवाच ।	KK-01-13-214-044
इदं चापि पुरावृत्तं तन्निबोध च भूमिप ।	KK-01-13-214-044a
कीर्त्यमानं नृपर्षीणां पूर्वेषां दारकर्मणि ॥	KK-01-13-214-044c
नितन्तुर्नाम राजर्षिर्बभूव भुवि विश्रुतः ।	KK-01-13-214-045a
तस्य पुत्रा महेष्वासा बभूवुः पञ्च भूमिपाः ॥	KK-01-13-214-045c
साल्वेयः शूरसेनश्च श्रुतसेनश्च वीर्यवान् ।	KK-01-13-214-046a
तिन्दुसारोऽतिसारश्च क्षत्रियाः क्रतुयाजिनः ॥	KK-01-13-214-046c
नातिचक्रमुरन्योन्यमन्योन्यस्य प्रियंवदाः ।	KK-01-13-214-047a
अनीर्ष्यवो धर्मविदः सौम्याश्चैव प्रियङ्कराः ॥	KK-01-13-214-047c
एतान्नैतन्तवान्पञ्च शिबिपुत्री स्वयंवरे ।	KK-01-13-214-048a
अवाप स्वपतीन्वीरान्भौमाश्वी मनुजाधिपान् ॥	KK-01-13-214-048c
वीणेव मधुरारावा गान्धर्वस्वरमूर्च्छिता ।	KK-01-13-214-049a
उत्तमा सर्वनारीणां भौमाश्वी ह्यभवत्तदा ॥	KK-01-13-214-049c
यस्या नैतन्तवाः पञ्च पतयः क्षत्रियर्षभाः ।	KK-01-13-214-050a
बभूवुः पृथिवीपालाः सर्वैः समुदिता गुणैः ॥	KK-01-13-214-050c
तेषामेकाभवद्भार्या राज्ञामौशीनरी शुभा ।	KK-01-13-214-051a
भौमाश्वी नाम भद्रं ते तथारूपगुणान्विता ॥	KK-01-13-214-051c
पञ्चभ्यः पञ्चधा पञ्च दायादान्सा व्यजायत ।	KK-01-13-214-052a
तेभ्यो नैतन्तवेभ्यस्तु राजशार्दूल वै तदा ॥	KK-01-13-214-052c
पृथगाख्याऽभवत्तेषां भ्रातॄणां पञ्चधा भुवि ।	KK-01-13-214-053a
यथावत्कीर्त्यमानांस्ताञ्छृणु मे राजसत्तम ॥	KK-01-13-214-053c
साल्वेयाः शूरसेनाश्च श्रुतसेनाश्च पार्थिवाः ।	KK-01-13-214-054a
तिन्दुसारातिसाराश्च वंशा एषां नृपोत्तम ॥	KK-01-13-214-054c
एवमेकाऽभवद्भार्या भौमाश्वी भुवि विश्रुता ।	KK-01-13-214-055a
तथैव द्रुपदैषा ते सुता वै देवरूपिणी ।	KK-01-13-214-055c
पञ्चानां विहिता पत्नी कृष्णा पार्षत्यनिन्दिता' ॥	KK-01-13-214-055e
व्यास उवाच ।	KK-01-13-214-056
आसीत्तपोवंने काचिदृषेः कन्या महात्मनः ।	KK-01-13-214-056a
नाध्यगच्छत्पतिं सा तु कन्या रूपवती सती ॥	KK-01-13-214-056c
तोषयामास तपसा सा किलोग्रेण शङ्करम् ।	KK-01-13-214-057a
तामुवाचेश्वरः प्रीतो वृणु काममिति स्वयम् ॥	KK-01-13-214-057c
सैवमुक्ताऽब्रवीत्कन्या देवं वरदमीश्वरम् ।	KK-01-13-214-058a
पतिं सर्वगुणोपेतमिच्छामीति पुनःपुनः ॥	KK-01-13-214-058c
ददौ तस्यै स देवेशस्तं वरं प्रीतमानसः ।	KK-01-13-214-059a
पञ्च ते पतयो भद्रे भविष्यन्तीति शङ्करः ॥	KK-01-13-214-059c
सा प्रसादयती देवमिदं भूयोऽभ्यभाषत ।	KK-01-13-214-060a
एकं पतिं गुणोपेतं त्वत्तोऽर्हामीति शङ्कर ॥	KK-01-13-214-060c
तां देवदेवः प्रीतात्मा पुनः प्राह शुभं वचः ।	KK-01-13-214-061a
पञ्चकृत्वस्त्वयोक्तोऽहं पतिं देहीति वै पुनः ॥	KK-01-13-214-061c
तत्तथा भविता भद्रे वचस्तद्भद्रमस्तु ते ।	KK-01-13-214-062a
देहमन्यं गतायास्ते सर्वमेतद्भविष्यति ॥	KK-01-13-214-062c
द्रुपदैषा हि सा जज्ञे सुता वै देवरूपिणी ।	KK-01-13-214-063a
पञ्चानां विहिता पत्नी कृष्णा पार्षत्यनिन्दिता ॥	KK-01-13-214-063c
`सैव नालायनी भूत्वा रूपेणाप्रतिमा भुवि ।	KK-01-13-214-064a
मौद्गल्यं पतिमास्थाय शिवाद्वरमभीप्सती ॥	KK-01-13-214-064c
एतद्देवरहस्यं ते श्रावितं राजसत्तम ।	KK-01-13-214-065a
नाख्यातव्यं कस्यचिद्वै देवगुह्यमिदं यतः ॥'	KK-01-13-214-065c
स्वर्गश्रीः पाण्डवार्थं तु समुत्पन्ना महामखे ।	KK-01-13-214-066a
सेह तप्त्वा तपो घोरं दुहितृत्वं तवागता ॥	KK-01-13-214-066c
सैषा देवी रुचिरा देवजुष्टापञ्चानामेका स्वकृतेनेह कर्मणा ।	KK-01-13-214-067a
सृष्टा स्वयं देवपत्नी स्वयंभुवा श्रुत्वा राजन्द्रुपदेष्टं कुरुष्व ॥ ॥	KK-01-13-214-067c
	
	
	
	
	
	
अध्यायः 215	
	
	
द्रुपद उवाच ।	KK-01-13-215-001
अश्रुत्वैवं वचनं ते महर्षे मया पूर्वं यतितं संविधातुम् ।	KK-01-13-215-001a
न वै शक्यं विहितस्यापयानं तदेवेदमुपपन्नं विधानम् ॥	KK-01-13-215-001c
दिष्टस्य ग्रन्थिरनिवर्तनीयः स्वकर्मणा विहितं तेन किञ्चित् ।	KK-01-13-215-002a
कृतं निमित्तमिह नैकहेतोस्तदेवेदमुपपन्नं विधानम् ॥	KK-01-13-215-002c
यथैव कृष्णोक्तवती पुरस्तान्नैकान्पतीन्मे भगवान्ददातु ।	KK-01-13-215-003a
स चाप्येवं वरमित्यब्रवीत्तां देवो हि वेत्ता परमं यदत्र ॥	KK-01-13-215-003c
यदि चैवं विहितः शङ्करेण धर्मोऽधर्मो वा नात्र ममापराधः ।	KK-01-13-215-004a
गृह्णन्त्विमे विधितत्पाणिमस्या यथोपजोषं विहितैषां हि कृष्णा ॥	KK-01-13-215-004c
व्यास उवाच ।	KK-01-13-215-005
नायं विधिर्मानुषाणां विवाहे देवा ह्येते द्रौपदी चापि लक्ष्मीः ।	KK-01-13-215-005a
प्राक्कर्मणः सुकृतात्पाण्डवानां पञ्चानां भार्या देवदेवप्रसादात् ॥	KK-01-13-215-005c
तेषामेवायं विहितः स्याद्विवाहो यथा ह्येष द्रौपदीपाण्डवानाम् ।	KK-01-13-215-006a
अन्येषां नृणां योषितां च न धर्मः स्यान्मानवोक्तो नरेन्द्र ॥	KK-01-13-215-006c
वैशम्पायन उवाच ।	KK-01-13-215-007
तत आजग्मतुस्तत्र तौ व्यासद्रुपदावुभौ ।	KK-01-13-215-007a
कुन्ती सपुत्रा यत्रास्ते धृष्टद्युम्नश्च पार्षतः ।	KK-01-13-215-007c
ततो द्वैपायनः कृष्णो युधिष्ठिरमथागमत् ॥'	KK-01-13-215-008a
ततोऽब्रवीद्भगवान्धर्मराजमद्यैव पुण्येऽहनि पाण्डवेय ।	KK-01-13-215-008c
पुण्ये पुष्ये योगमुपैति चन्द्रमाःपाणिं कृष्णायास्त्वं गृहाणाद्य पूर्वं ॥	KK-01-13-215-009a
`एवमुक्त्वा धर्मराजं भीमादीनप्यभाषत ॥	KK-01-13-215-009c
क्रमेण पुरुषव्याघ्राः पाणिं गृह्णन्तु पाणिभिः ।	KK-01-13-215-010a
एवमेव मया सर्वं दृष्टमेतत्पुराऽनघाः ॥	KK-01-13-215-010c
वैशम्पायन उवाच ।	KK-01-13-215-011
ततो राजा यज्ञसेनः सपुत्रो जन्यार्थमुक्तं बहु तत्तदग्र्यम् ।	KK-01-13-215-011a
`समर्थयामास महानुभावो हृष्टः सपुत्रः सहबन्धुवर्गः ।	KK-01-13-215-011c
'समानयामास सुतां च कृष्णामाप्लाव्य रत्नैर्बहुभिर्विभूष्य ॥	KK-01-13-215-011e
ततस्तु सर्वे सुहृदो नृपस्यसमाजग्मुः सहिता मन्त्रिणश्च ।	KK-01-13-215-012a
द्रष्टुं विवाहं परमप्रतीताद्विजाश्च पौराश्च यथाप्रधानाः ॥	KK-01-13-215-012c
ततोऽस्य वेश्माग्र्यजनोपशोभितं विस्तीर्णपद्मोत्पलभूषिताजिरम् ।	KK-01-13-215-013a
बलौघरत्नौघविचित्रमाबभौ नभो यथा निर्मलतारकान्वितम् ॥	KK-01-13-215-013c
ततस्तु ते कौरवराजपुत्रा विभूषिताः कुण्डलिनो युवानः ।	KK-01-13-215-014a
महार्हवस्त्राम्बरचन्दनोक्षिताः कृताभिषेकाः कृतमङ्गलक्रियाः ॥	KK-01-13-215-014c
पुरोहितेनाग्निसमानवर्चसा सहैव धौम्येन यताविधि प्रभो ।	KK-01-13-215-015a
क्रमेण सर्वे विविशुस्ततः सदो महर्षभा गोष्ठमिवाभिनन्दिनः ॥	KK-01-13-215-015c
ततः समाधाय स वेदपरागो जुहाव मन्त्रैर्ज्वलितं हुताशनम् ।	KK-01-13-215-016a
युधिष्ठिरं चाप्युपनीय मन्त्रविन्नियोजयामास सहैव कृष्णया ॥	KK-01-13-215-016c
प्रदक्षिणं तौ प्रगृहीतपाणी समानयामास स वेदपरागः ।	KK-01-13-215-017a
`विप्रांश्च सन्तर्प्य युधिष्ठिरो धनैर्गोभिश्च रत्नैर्विविधैश्च पूर्वम् ॥	KK-01-13-215-017c
तदा स राजा द्रुपदस्य पुत्रिकापाणिं प्रजग्राह हुताशनाग्रतः ।	KK-01-13-215-018a
धौम्येन मन्त्रैर्विधिवद्धुतेऽग्नौ सहाग्निकल्पैर्ऋषिभिः समेत्य ॥	KK-01-13-215-018c
ततोऽन्तरिक्षात्कुसुमानि पेतुर्ववौ च वायुः सुमनोज्ञगन्धः ।	KK-01-13-215-019a
ततोऽभ्यनुज्ञाप्य समाजशोभितं युधिष्ठिरं राजपुरोहितस्तदा ॥	KK-01-13-215-019c
विप्रांश्च सर्वान्सुहृदश्च राज्ञः समेत्य राजानमदीनसत्वम् ।	KK-01-13-215-020a
जगाद भूयोऽपि महानुभावो वचोऽर्थयुक्तं मनुजेश्वरं तम् ॥	KK-01-13-215-020c
गृह्णन्त्वथान्ये नरदेवकन्यापाणिं यथावन्नरदेवपुत्राः ।	KK-01-13-215-021a
तमभ्यनन्दद्द्रुपदस्तथा द्विजं तथा कुरुष्वेति तमादिदेश ॥	KK-01-13-215-021c
पुरोहितस्यानुमतेन राज्ञस्ते राजपुत्रा मुदिता बभूवुः ।	KK-01-13-215-022a
क्रमेण चान्ये च नराधिपात्मजा वरस्त्रियास्ते जगृहुः करं तदा ॥'	KK-01-13-215-022c
अहन्यहन्युत्तमरूपधारिणो महारथाः कौरववंशवर्धनाः ॥	KK-01-13-215-023ac
इदं च तत्राद्भुतरूपमुत्तमं जगाद देवर्षिरतीतमानुषम् ।	KK-01-13-215-023a
महानुभावा किल सा सुमध्यमा बभूव कन्यैव गते गतेऽहनि ॥	KK-01-13-215-023c
`पतिश्वशुरता ज्येष्ठे पतिदेवरताऽनुजे ।	KK-01-13-215-024a
मध्यमेषु च पाञ्चाल्यास्त्रितयं त्रितयं त्रिषु ॥'	KK-01-13-215-024c
कृते विवाहे द्रुपदो धनं ददौमहारथेभ्यो बहुरूपमुत्तमम् ।	KK-01-13-215-025a
शतं रथानां वरहेममालिनां चतुर्युजां हेमखलीनमालिनाम् ॥	KK-01-13-215-025c
शतं गजानामपि पद्मिनां तथाशतं गिरिणामिव हेमशृङ्गिणाम् ।	KK-01-13-215-026a
तथैव दासीशतमग्र्ययौवनं महार्हवेषाभरणाम्बरस्रजम् ॥	KK-01-13-215-026c
पृथक्पृथग्दिव्यदृशां पुनर्ददौ तदा धनं सौमकिरग्निसाक्षिकम् ।	KK-01-13-215-027a
तथैव वस्त्राणि विभूषणानि प्रभावयुक्तानि महानुभावः ॥	KK-01-13-215-027c
कृते विवाहे च ततस्तु पाण्डवाःप्रभूतरत्नामुपलभ्य तां श्रियम् ।	KK-01-13-215-028a
विजह्रुरिन्द्रप्रतिमा महाबलाः पुरे तु पाञ्चालनृपस्य तस्य ह ॥ ॥	KK-01-13-215-028c
	
	
	
	
	
	
अध्यायः 216	
	
	
	
वैशम्पायन उवाच ।	KK-01-13-216-001
	
पाण्डवैः सह संयोगं गतस्य द्रुपदस्य ह ।	KK-01-13-216-001a
न बभूव भयं किञ्चिद्देवेभ्योऽपि कथञ्चन ॥	KK0113215001c
कुन्तीमासाद्य ता नार्यो द्रुपदस्य महात्मनः ।	KK-01-13-216-002a
नाम सङ्कीर्तयन्त्योऽस्या जग्मुः पादौ स्वमूर्धभिः ॥	KK-01-13-216-002c
कृष्णा च क्षौमसंवीता कृतकौतुकमङ्गला ।	KK-01-13-216-003a
कृताभिवादना श्वश्र्वास्तस्थौ प्रह्वा कृताञ्जलिः ॥	KK-01-13-216-003c
रूपलक्षणसम्पन्नां शीलाचारसमन्विताम् ।	KK-01-13-216-004a
द्रौपदीमवदत्प्रेम्णा पृथाशीर्वचनं स्नुषाम् ॥	KK-01-13-216-004c
यथेन्द्राणी हरिहये स्वाहा चैव विभावसौ ।	KK-01-13-216-005a
रोहिणी च यथा सोमे दमयन्ती यथा नले ॥	KK-01-13-216-005c
यथा वैश्रवणे भद्रा वसिष्ठे चाप्यरुन्धती ।	KK-01-13-216-006a
यथा नारायणे लक्ष्मीस्तथा त्वं भव भर्तृषु ॥	KK-01-13-216-006c
जीवसूर्वीरसूर्भद्रे बहुसौख्यसमन्विता ।	KK-01-13-216-007a
सुभगा भोगसम्पन्ना यज्ञपत्नी पतिव्रता ॥	KK-01-13-216-007c
अतिथीनागतान्साधून्वृद्दान्बालांस्तथा गुरून् ।	KK-01-13-216-008a
पूजयन्त्या यथान्यायं शश्वद्गच्छन्तु ते समाः ॥	KK-01-13-216-008c
कुरुजाङ्गलमुख्येषु राष्ट्रेषु नगरेषु च ।	KK-01-13-216-009a
अनु त्वमभिषिच्यस्व नृपतिं धर्मवत्सला ॥	KK-01-13-216-009c
पतिभिर्निर्जितामुर्वीं विक्रमेण महाबलैः ।	KK-01-13-216-010a
कुरु ब्राह्मणसात्सर्वामश्वमेधे महाक्रतौ ॥	KK-01-13-216-010c
पृथिव्यां यानि रत्नानि गुणवन्ति गुणान्विते ।	KK-01-13-216-011a
तान्याप्नुहि त्वं कल्याणि सुखिनी शरदां शतं ॥	KK-01-13-216-011c
यथा च त्वाऽभिनन्दामि वध्वद्य क्षौमसंवृताम् ।	KK-01-13-216-012a
तथा भूयोऽभिनन्दिष्ये जातपुत्रां गुणान्वितां ॥	KK-01-13-216-012c
वैशम्पायन उवाच ।	KK-01-13-216-013
ततस्तु कृतदारेभ्यः पाण्डुभ्यः प्राहिणोद्धरिः ।	KK-01-13-216-013a
वैदूर्यमणिचित्राणि हैमान्याभरणानि च ॥	KK-01-13-216-013c
वासांसि च महार्हाणि नानादेश्यानि माधवः ।	KK-01-13-216-014a
कम्बलाजिनरत्नानि स्पर्शवन्ति शुभानि च ॥	KK-01-13-216-014c
शयनासनयानानि विविधानि महान्ति च ।	KK-01-13-216-015a
वैदूर्यवज्रचित्राणि शतशो भाजनानि च ॥	KK-01-13-216-015c
रूपयौवनदाक्षिण्यैरुपेताश्च स्वलङ्कृताः ।	KK-01-13-216-016a
प्रेष्याः सम्प्रददौ कृष्णो नानादेश्याः स्वलङ्कृताः ॥	KK-01-13-216-016c
गजान्विनीतान्भद्रांश्च सदश्वांश्च स्वलङ्कृतान् ।	KK-01-13-216-017a
रथांश्च दान्तान्सौवर्णैः शुभ्रैः पट्टैरलङ्कृतान् ॥	KK-01-13-216-017c
कोटिशश्च सुवर्णं च तेषामकृतकं तथा ।	KK-01-13-216-018a
वीथीकृतममेयात्मा प्राहिणोन्मधुसूदनः ॥	KK-01-13-216-018c
तत्सर्वं प्रतिजग्राह धर्मराजो युधिष्ठिरः ।	KK-01-13-216-019a
मुदा परमया युक्तो गोविन्दप्रियकाम्यया ॥ ॥	KK-01-13-216-019c
	
	
	
	
	
	
अध्यायः 217	
	
	
	
	
वैशम्पायन उवाच ।	KK-01-14-217-001
ततो राज्ञां चैरराप्तैः प्रवृत्तिरुपनीयत ।	KK-01-14-217-001a
पाण्डवैरुपसम्पन्ना द्रौपदी पतिभिः शुभा ॥	KK-01-14-217-001c
येन तद्धनुरादाय लक्ष्यं विद्धं महात्मना ।	KK-01-14-217-002a
सोऽर्जुनो जयतां श्रेष्ठो महाबाणधनुर्धरः ॥	KK-01-14-217-002c
यः शल्यं मद्रराजं वै प्रोत्क्षिप्यापातयद्बली ।	KK-01-14-217-003a
त्रासयामास सङ्क्रुद्धो वृक्षेण पुरुषान्रणे ॥	KK-01-14-217-003c
न चास्य सम्भ्रमः कश्चिदासीत्तत्र महात्मनः ।	KK-01-14-217-004a
स भीमो भीमसंस्पर्शः शत्रुसेनाङ्गपातनः ॥	KK-01-14-217-004c
`योऽसावत्यक्रमीद्युध्यन्युद्धे दुर्योधनं तथा ।	KK-01-14-217-005a
स राजा पाण्डवश्रेष्ठः पुण्यभाग्बुद्धिवर्धनः ॥	KK-01-14-217-005c
दुर्योधनस्यावरजैर्यौ युध्येतां प्रतीपवत् ।	KK-01-14-217-006a
तौ यमौ वृत्तसम्पन्नौ सम्पन्नबलविक्रमौ ॥'	KK-01-14-217-006c
ब्रह्मरूपधराञ्श्रुत्वा प्रशान्तान्पाण्डुनन्दनान् ।	KK-01-14-217-007a
कौन्तेयान्मनुजेन्द्राणां विस्मयः समजायत ॥	KK-01-14-217-007c
`पौरा हि सर्वे राजन्याः समपद्यन्त विस्मिताः ।'	KK-01-14-217-008a
सपुत्रा हि पुरा कुन्ती दग्धा जतुगृहे श्रुता ॥	KK-01-14-217-008c
`सर्वभूमिपतीनां च राष्ट्राणां च यशस्विनी ।'	KK-01-14-217-009a
पुनर्जातानिव च तांस्तेऽमन्यन्त नराधिपाः ॥	KK-01-14-217-009c
धिगकुर्वंस्तदा भीष्मं धृतराष्ट्रं च कौरवम् ।	KK-01-14-217-010a
कर्मणाऽतिनृशंसेन पुरोचनकृतेन वै ॥	KK-01-14-217-010c
धार्मिकान्वृत्तसम्पन्नान्मातुः प्रियहिते रतान् ।	KK-01-14-217-011a
यदा तानीदृशान्पार्थानुत्सादयितुमिच्छति ॥	KK-01-14-217-011c
ततः स्वयंवरे वृत्ते धार्तराष्ट्राश्च भारत ।	KK-01-14-217-012a
मन्त्रयन्ति ततः सर्वे कर्णसौबलदूषिताः ॥	KK-01-14-217-012c
शकुनिरुवाच ।	KK-01-14-217-013
कश्चिच्छत्रुः कर्शनीयः पीडनीयस्तथाऽपरः ।	KK-01-14-217-013a
उत्सादनीयाः कौन्तेयाः सर्वक्षत्रस्य मे मताः ॥	KK-01-14-217-013c
एवं पराजिताः सर्वे यदि यूयं गमिष्यथ ।	KK-01-14-217-014a
अकृत्वा संविदं काञ्चिन्मनस्तप्स्यत्यसंशयम् ॥	KK-01-14-217-014c
अयं देशश्च कालश्च पाण्डवाहरणाय नः ।	KK-01-14-217-015a
न चेदेवं करिष्यध्वं लोके हास्या भविष्यथ ॥	KK-01-14-217-015c
यमेते संश्रिता वस्तुं कामयन्ते च भूमिपम् ।	KK-01-14-217-016a
सोऽल्पवीर्यबलो राजा द्रुपदो वै मतो मम ॥	KK-01-14-217-016c
यावदेतान्न जानन्ति जीवतो वृष्णिपुङ्गवाः ।	KK-01-14-217-017a
चैद्यश्च पुरुषव्याघ्रः शिशुपालः प्रतापवान् ॥	KK-01-14-217-017c
एकीभावं गतो राज्ञा द्रुपदेन महात्मना ।	KK-01-14-217-018a
दुराधर्षतरा राजन्भविष्यन्ति न संशयः ॥	KK-01-14-217-018c
यावच्चञ्चलतां सर्वे प्राप्नुवन्ति नराधिपाः ।	KK-01-14-217-019a
तावदेव व्यवस्यामः पाण्डवानां वधं प्रति ॥	KK-01-14-217-019c
मुक्ता जतुगृहाद्भीमादाशीविषमुखादिव ।	KK-01-14-217-020a
पुनस्ते यदि मुच्यन्ते महन्नो भयमागतम् ॥	KK-01-14-217-020c
तेषामिहोपयातानामेषां तु चिरवासिनाम् ।	KK-01-14-217-021a
अन्तरे दुष्करं स्थातुं गजयोर्महतोरिव ॥	KK-01-14-217-021c
हनध्वं प्रगृहीतानि बलानि बलिनां वराः ।	KK-01-14-217-022a
यावन्नः कुरुसेनायां पतन्ति पतगा इव ॥	KK-01-14-217-022c
तावत्सर्वाभिसारेण पुरमेतद्विहन्यताम् ।	KK-01-14-217-023a
एतन्मम मतं चैव प्राप्तकालं नरर्षभ ॥	KK-01-14-217-023c
वैशम्पायन उवाच ।	KK-01-14-217-024
शकुनेर्वचनं श्रुत्वा भाषमाणस्य दुर्मतेः ।	KK-01-14-217-024a
सोमदत्तिरिदं वाक्यं जगाद परमं ततः ॥	KK-01-14-217-024c
प्रकृतीः सप्त वै ज्ञात्वा आत्मनश्च परस्य च ।	KK-01-14-217-025a
तथा देशं च कालं च षड्विधान्स नयोद्गुणान् ॥	KK-01-14-217-025c
स्थानं वृद्धिं क्षयं चैव भूमिं मित्राणि विक्रमम् ।	KK-01-14-217-026a
प्रसमीक्ष्याभियुञ्जीत परं व्यसनपीडितम् ॥	KK-01-14-217-026c
ततोऽहं पाण्डवान्मन्ये मित्रकोशसमन्वितान् ।	KK-01-14-217-027a
बलस्थान्विक्रमस्थांश्च स्वकृतैः प्रकृतिप्रियान् ॥	KK-01-14-217-027c
वपुषा हि तु भूतानां नेत्राणि हृदयानि च ।	KK-01-14-217-028a
श्रोत्रं मधुरया वाचा रमयत्यर्जुनो नृणाम् ॥	KK-01-14-217-028c
न तु केवलदैवेन प्रजा भावेन भेजिरे ।	KK-01-14-217-029a
यद्बभूव मनःकान्तं कर्मणा स चकार तत् ॥	KK-01-14-217-029c
न ह्ययुक्तं न चासक्तं नानृतं न च विप्रियम् ।	KK-01-14-217-030a
भाषितं चारुभाषस्य जज्ञे पार्थस्य भारती ॥	KK-01-14-217-030c
तानेवङ्गुणसम्पन्नान्सम्पन्नान्राजलक्षणैः ।	KK-01-14-217-031a
न तान्पश्यामि ये शक्ताः समुच्छेत्तुं यथा बलात् ॥	KK-01-14-217-031c
प्रभावशक्तिर्विपुला मन्त्रशक्तिश्च पुष्कला ।	KK-01-14-217-032a
तथैवोत्साहशक्तिश्च पार्थेष्वप्यधितिष्ठति ॥	KK-01-14-217-032c
मौलमित्रबलानां च कालज्ञो वै युधिष्टिरः ।	KK-01-14-217-033a
साम्ना दानेन भेदेन दण्डेनेति युधिष्ठिरः ॥	KK-01-14-217-033c
अमित्रांश्च ततो जेतुं न रोषेणेति मे मतिः ।	KK-01-14-217-034a
परिक्रीय धनैः शत्रुं मित्राणि च बलानि च ॥	KK-01-14-217-034c
मूलं च सुकृतं कृत्वा भुङ्क्ते भूमिं च पाण्डवः ।	KK-01-14-217-035a
अशक्यान्पाण्डवान्मन्ये देवैरपि सवासवैः ॥	KK-01-14-217-035c
येषामर्थे सदा युक्तौ कृष्णसङ्कर्षणावुभौ ।	KK-01-14-217-036a
श्रेयश्च यदि मन्यद्वं मन्मतं यदि वा मतम् ॥	KK-01-14-217-036c
संविदं पाण्डवैः सर्वैः कृत्वा याम यथागतम् ।	KK-01-14-217-037a
गोपुराट्टालकैरुच्चैरुपतल्पशतैरपि ॥	KK-01-14-217-037c
गुप्तं पुरवरश्रेष्ठमेतदद्भिश्च संवृतम् ।	KK-01-14-217-038a
तृणधान्येन्धरसैस्तथा यन्त्रायुधौषधैः ॥	KK-01-14-217-038c
युक्तं बहुकवाटैश्च द्रव्यागारसुवेदिकैः ।	KK-01-14-217-039a
भीमोच्छ्रितमहाचक्रं बृहदट्टालसंवृतम् ॥	KK-01-14-217-039c
दृढप्राकारनिर्यूहं शतघ्नीशतसङ्कुलम् ।	KK-01-14-217-040a
ऐष्टको दारवो वप्रो मानुषश्चेति यः स्मृतः ॥	KK-01-14-217-040c
प्राकारकर्तृभिर्वीरैर्नृगर्भस्तत्र पूजितः ।	KK-01-14-217-041a
तदेतन्नरगर्भेण पाण्डरेण विराजते ॥	KK-01-14-217-041c
सालेनानेकतालेन सर्वतः संवृतं पुरम् ।	KK-01-14-217-042a
अनुरक्ताः प्रकृतयो द्रुपदस्य महात्मनः ॥	KK-01-14-217-042c
दानमानार्जिताः सर्वे बाह्याभ्यन्तरगाश्च ये ।	KK-01-14-217-043a
प्रतिरुद्धानिमाञ्ज्ञात्वा राजभिर्भीमविक्रमैः ॥	KK-01-14-217-043c
उपयास्यन्ति दाशार्हाः समुदग्रोच्छ्रितायुधाः ।	KK-01-14-217-044a
तस्मात्संन्धिं वयं कृत्वा धार्तराष्ट्रस्य पाण्डवैः ॥	KK-01-14-217-044c
स्वराष्ट्रमेव गच्छामो यद्याप्तं वचनं मम ।	KK-01-14-217-045a
एतन्मम मतं सर्वैः क्रियतां यदि रोचते ।	KK-01-14-217-045c
एतद्धि सुकृतं मन्ये क्षेमं चापि महीक्षिताम् ॥ ॥	KK-01-14-217-045e
	
	
	
	
	
अध्यायः 218	
	
	
	
वैशम्पायन उवाच ।	KK-01-14-218-001
	
सौमदत्तेर्वचः श्रुत्वा कर्णो वैकर्तनो वृषा ।	KK-01-14-218-001a
उवाच वचनं काले कालज्ञः सर्वकर्मणाम् ॥	KK-01-14-218-001c
नीतिपूर्वमिदं सर्वमुक्तं वचनमर्थवत् ।	KK-01-14-218-002a
वचनं नाभ्यसूयामि श्रूयतां यद्वचस्त्विति ॥	KK-01-14-218-002c
द्वैधीभावो न गन्तव्यः सर्वकर्मसु मानवैः ।	KK-01-14-218-003a
द्विधाभूतेन मनसा अन्यत्कर्म न सिध्यति ॥	KK-01-14-218-003c
सम्प्रयाणासनाभ्यां तु कर्शनेन तथैव च ।	KK-01-14-218-004a
नैतच्छक्यं पुरं हर्तुमाक्रन्दश्चाप्यशोभनः ॥	KK-01-14-218-004c
अवमर्दनकालोऽत्र मतश्चिन्तयतो मम ।	KK-01-14-218-005a
यावन्नो वृष्णयः पार्ष्णिं न गृह्णन्तिरणप्रियाः ॥	KK-01-14-218-005c
भवन्तश्च तथा हृष्टाः स्वबाहुबलशालिनः ।	KK-01-14-218-006a
प्राकारमवमृद्नन्तु परिघाः पूरयन्त्वपि ॥	KK-01-14-218-006c
प्रस्रावयन्तु सलिलं क्रियतां विषमं समम् ।	KK-01-14-218-007a
तृणकाष्ठेन महता खातमस्य प्रपूर्यताम् ॥	KK-01-14-218-007c
घुष्यतां राजमार्गेषु परेषां यो हनिष्यति ।	KK-01-14-218-008a
नागमश्वं पदातिं वा दानमानं स लप्स्यति ॥	KK-01-14-218-008c
नागे दशसहस्राणि पञ्च चाश्वपदातिषु ।	KKK-01-14-218-009a
रथे वै द्विगुणं नागाद्वसु दास्यन्ति पार्थिवाः ॥	KK-01-14-218-009c
यश्च कामसुखे सक्तो बालश्च स्थविरश्च यः ।	KK-01-14-218-010a
अयुद्धमनसो ये च ते तु तिष्ठन्तु भीरवः ॥	KK-01-14-218-010c
प्रदरश्च न दातव्यो न गन्तव्यमचोदितैः ।	KK-01-14-218-011a
यशो रक्षत भद्रं वो जेष्यामो वै रिपून्वयम् ॥	KK-01-14-218-011c
अनुलोमाश्च नो वाताः सततं मृगपक्षिणः ।	KK-01-14-218-012a
अग्नयश्च विराजन्ते शस्त्राणि कवचानि च ॥	KK-01-14-218-012c
वैशम्पायन उवाच ।	KK-01-14-218-013
ततः कर्णवचः श्रुत्वा धार्तराष्ट्रप्रियैषिणः ।	KK-01-14-218-013a
निर्ययुः पृथिवीपालाश्चालयन्तः परान्रणे ॥	KK-01-14-218-013c
न हि तेषां मनःसक्तिरिन्द्रियार्थेषु सर्वशः ।	KK-01-14-218-014a
यथा पररिपुघ्नानां प्रसभं युद्ध एव च ॥	KK-01-14-218-014c
वैकर्तनपुरोव्रातः सैन्धवोर्मिमहास्वनः ।	KK-01-14-218-015a
दुःशासनमहामत्स्यो दुर्योधनमहाग्रहः ॥	KK-01-14-218-015c
स राजसागरो भीमो भीमघोषप्रदर्शनः ।	KK-01-14-218-016a
अभिदुद्राव वेगेन पुरं तदपसव्यतः ॥	KK-01-14-218-016c
तदनीकमनाधृष्यं शस्त्राग्निव्यालदीपितम् ।	KK-01-14-218-017a
समुत्कम्पितमाज्ञाय चुक्रुशुर्द्रुपदात्मजाः ॥	KK-01-14-218-017c
ते मेघसमनिर्घोषैर्बलिनः स्यन्दनोत्तमैः ।	KK-01-14-218-018a
निर्ययुर्नगरद्वारात्त्रासयन्तः परान्रणे ||	KK-01-14-218-018c
धृष्टद्युम्नः शिखण्डी च सुमित्रः प्रियदर्शनः ।	KK-01-14-218-019a
चित्रकेतुः सुकेतुश्च ध्वजकेतुश्च वीर्यवान् ॥	KK-01-14-218-019c
पुत्रा द्रुपदराजस्य बलवन्तो जयैषिणः ।	KK-01-14-218-020a
द्रुपदस्य महावीर्यः पाण्डरोष्णीषकेतनः ॥	KK-01-14-218-020c
पाण्डरव्यजनच्छत्रः पाण्डरध्वजवाहनः ।	KK-01-14-218-021a
स पुत्रगणमध्यस्थः शुशुभे राजसत्तमः ॥	KK-01-14-218-021c
चन्द्रमा ज्योतिषां मध्ये पौर्णमास्यामिवोदितः ।	KK-01-14-218-022a
अथोद्धूतपताकाग्रमजिह्मगतिमव्ययम् ॥	KK-01-14-218-022c
द्रुपदानीकमायान्तं कुरुसैन्यमभिद्रवत् ।	KK-01-14-218-023a
तयोरुभयतो जज्ञे तेषां तु तुमुलः स्वनः ॥	KK-01-14-218-023c
बलयोः सम्प्रसरतोः सरितां स्रोतसोरिव ।	KK-01-14-218-024a
प्रकीर्णरथनागाश्वैस्तान्यनीकानि सर्वशः ॥	KK-01-14-218-024c
ज्योतींषीव प्रकीर्णानि सर्वतः प्रचकाशिरे ।	KK-01-14-218-025a
उत्कृष्टभेरीनिनदे सम्प्रवृत्ते महारवे ॥	KK-01-14-218-025c
अमर्षिता महात्मानः पाण्डवा निर्ययुस्ततः ।	KK-01-14-218-026a
रथांश्च मेघनिर्घोषान्युक्तान्परमवाजिभिः ॥	KK-01-14-218-026c
धून्वन्तो ध्वजिनः शुभ्रानास्थाय भरतर्षभाः ।	KK-01-14-218-027a
ततः पाण्डुसुतान्दृष्ट्वा रथस्थानात्तकार्मुकान् ॥	KK-01-14-218-027c
नृपाणामभवत्कम्पो वेपथुर्हृदयेषु च ।	KK-01-14-218-028a
निर्यातेष्वथ पार्थेषु द्रौपदं तद्बलं रणे ॥	KK-01-14-218-028c
आविशत्परमो हर्षः प्रमोदश्च जयं प्रति ।	KK-01-14-218-029a
सुमुहूर्तं व्यतिकरः सैन्यानामभवद्भृशम् ॥	KK-01-14-218-039c
ततो द्वन्द्वमयुध्यन्त मृत्युं कृत्वा पुरस्कृतम् ।	KK-01-14-218-030a
जघ्नतुः समरे तस्मिन्सुमित्रप्रियदर्शनौ ॥	KK-01-14-218-030c
जयद्रथश्च कर्णश्च पश्यतः सव्यसाचिनः ।	KK-01-14-218-031a
अर्जुनः प्रेक्ष्य निहतौ सौमित्रप्रियदर्शनौ ॥	KK-01-14-218-031c
जयद्रथसुतं तत्र जघान पितुरन्तिके ।	KK-01-14-218-032a
वृषसेनादवरजं सुदामानं धनञ्जयः ॥	KK-01-14-218-032c
कर्णपुत्रं महेष्वासं रथनीडादपातयत् ।	KK-01-14-218-033a
तौ सुतौ निहतौ दृष्ट्वा राजसिंहौ तरस्विनौ ॥	KK-01-14-218-033c
नामृष्येतां महाबाहू प्रहारमिव सद्गजौ ।	KK-01-14-218-034a
तौ जग्मतुरसम्भ्रान्तौ फल्गुनस्य रथम्प्रति ॥	KK-01-14-218-034c
प्रतिमुक्ततलत्राणौ शपमानौ परस्परम् ।	KK-01-14-218-035a
सन्निपातस्तयोरासीदतिघोरो महामृधे ॥	KK-01-14-218-035c
वृत्रशम्बरयोः सङ्ख्ये वज्रिणेव महारणे ।	KK-01-14-218-036a
त्रीनश्वाञ्जघ्नतुस्तस्य फल्गुनस्य नर्षभौ ॥	KK-01-14-218-036c
ततः किलिकिलाशब्दः कुरूणामभवत्तदा ।	KK-01-14-218-037a
तान्हयान्निहतान्दृष्ट्वा भीमसेनः प्रतापवान् ॥	KK-01-14-218-037c
निमेषान्तरमात्रेण रथमश्वैरयोजयत् ।	KK-01-14-218-038a
उपयातं रथं दृष्ट्वा दुर्योधनपुरःसरौ ॥	KK-01-14-218-038c
सौबलः सौमदत्तिश्च समेयातां परन्तपौ ।	KK-01-14-218-039a
तैः पञ्चभिरदीनात्मा भीमसेनो महाबलः ॥	KK-01-14-218-039c
अयुध्यत तदा वीरैरिन्द्रियार्थैरिवेश्वरः ।	KK-01-14-218-040a
तैर्निरुद्धो न सन्त्रासं जगाम समितिञ्जयः ॥	KK-01-14-218-040c
पञ्चभिर्द्विरदैर्मत्तैर्निरुद्ध इव केसरी ।	KK-01-14-218-041a
तस्यैते युगपत्पञ्च पञ्चभिर्निशितैः शरैः ॥	KK-01-14-218-041c
सारथिं वाजिनश्चैव निन्युर्वैवस्वतक्षयम् ।	KK-01-14-218-042a
हताश्वात्स्यन्दनश्रेष्ठादवरुह्य महारथः ॥	KK-01-14-218-042c
चचार विविधान्मार्गानसिमुद्यम्य पाण्डवः ।	KK-01-14-218-043a
अश्वस्कन्धेषु चक्रेषु युगेष्वीषासु चैव हि ॥	KK-01-14-218-043c
व्यचरत्पातयञ्शत्रून्सुपर्ण इव भोगिनः ।	KK-01-14-218-044a
विधनुष्कं विकवचं विरथं च समीक्ष्य तम् ॥	KK-01-14-218-044c
अभिपेतुर्नव्याघ्रा अर्जुनप्रमुखा रथाः ।	KK-01-14-218-045a
धृष्टद्युम्नः शिखण्डी च यमौ च युधि दुर्जयौ ॥	KK-01-14-218-045c
तस्मिन्महारथे युद्धे प्रवृत्ते शरवृष्टिभिः ।	KK-01-14-218-046a
रथध्वजपताकाश्च सवर्मन्तरधीयत ॥	KK-01-14-218-046c
तत्प्रवृत्तं चिरं कालं युद्धं सममिवाभवत् ।	KK-01-14-218-047a
रथेन तान्महाबाहुरर्जुनो व्यधमत्पुनः ॥	KK-01-14-218-047c
तमापतन्तं दृष्ट्वेव महाबाहुर्धनुर्धरः ।	KK-01-14-218-048a
कर्णोऽस्त्रविदुषां श्रेष्ठो वारयामास सायकैः ॥	KK-01-14-218-048c
स तेनाभिहतः पार्थो वासविर्वज्रसन्निभान् ।	KK-01-14-218-049a
त्रीञ्शरान्सन्दधे क्रुद्धो वधात्क्रुद्धस्य पाण्डवः ॥	KK-01-14-218-049c
तैः शरैराहतं कर्णं ध्वजयष्टिमुपाश्रितम् ।	KK-01-14-218-050a
अपोवाह रथाच्चाशु सूतः परपुरञ्जयम् ॥	KK-01-14-218-050c
ततः पराजिते कर्णे धार्तराष्ट्रान्महाभयम् ।	KK-01-14-218-051a
विवेश समुदग्रांश्च पाण्डवान्प्रसमीक्ष्य तु ॥	KK-01-14-218-051c
तत्प्रकम्पितमत्यर्थं तद्दृष्ट्वा सौबलो बलम् ।	KK-01-14-218-052a
गिरा मधुरया चापि समाश्वासयतासकृत् ॥	KK-01-14-218-052c
धार्तराष्ट्रैस्ततः सर्वैर्दुर्योधनपुरःसरैः ।	KK-01-14-218-053a
धृतं तत्पुनरेवासीद्बलं पार्थप्रपीडितम् ॥	KK-01-14-218-053c
ततो दुर्योधनं दृष्ट्वा भीमो भीमपराक्रमः ।	KK-01-14-218-054a
अक्रुध्यत्स महाबाहुरगारं जातुषं स्मरन् ॥	KK-01-14-218-054c
ततः सङ्ग्रामशिरसि ददर्श विपुलद्रुमम् ।	KK-01-14-218-055a
आयामभूतं तिष्ठन्तं स्कन्धपञ्चाशदुन्नतम् ॥	KK-01-14-218-055c
महास्कन्धं महोत्सेधं शक्रध्वजमिवोच्छ्रितम् ।	KK-01-14-218-056a
तमुत्पाठ्य च पाणिभ्यामुद्यम्य चरणावपि ॥	KK-01-14-218-056c
अभिपेदे परान्सङ्ख्ये वज्रपाणिरिवासुरान् ।	KK-01-14-218-057a
भीमसेनभयार्तानि फल्गुनाभिहतानि च ॥	KK-01-14-218-057c
न शेकुस्तान्यनीकानि धार्तराष्ट्राण्युदीक्षितुम् ।	KK-01-14-218-058a
तानि सम्भ्रान्तयोधानि श्रान्तवाजिगजानि च ॥	KK-01-14-218-058c
दिशः प्राकालयद्भीमो दिवीवाभ्राणि मारुतः ।	KK-01-14-218-059a
तान्निवृत्तान्निरानन्दान्नरवारणवाजिनः ॥	KK-01-14-218-059c
नानुसस्रुर्न चाजघ्नुर्नोचुः किञ्चिच्च दारुणम् ।	KK-01-14-218-060a
स्वमेव शिबिरं जग्मुः क्षत्रियाः शरविक्षताः ॥	KK-01-14-218-060c
परेऽप्यभिययुर्हृष्टाः पुरं पौरसुखावहाः ।	KK-01-14-218-061a
मुहूर्तमभवद्युद्धं तेषां वै पाण्डवैः सह ॥	KK-01-14-218-061c
यावत्तद्युद्धमभवन्महद्देवासुरोपमम् ।	KK-01-14-218-062a
तावदेवाभवच्छान्तं निवृत्ता वै महारथाः ॥	KK-01-14-218-062c
सुव्रतं चक्रिरे सर्वे सुवृतामब्रुवन्वधूम् ।	KK-01-14-218-063a
कृतार्थं द्रुपदं चोचुर्धृष्टद्युम्नं च पार्षतम् ॥	KK-01-14-218-063c
शकुनिः सिन्धुराजश्च कर्णदुर्योधनावपि ।	KK-01-14-218-064a
तेषां तदाभवद्दुःखं हृदि वाचा तु नाब्रुवन् ॥	KK-01-14-218-064c
ततः प्रयाता राजानः सर्व एव यथागतम् ।	KK-01-14-218-065a
धार्तराष्ट्रा हि ते सर्वे गता नागपुरं तदा ॥	KK-01-14-218-065c
प्रागेव पूर्निरोधात्तु पाण्डवैरश्वसादिनः ।	KK-01-14-218-066a
प्रेषिता गच्छतारिष्टानस्मानाख्यात शौरये ॥	KK-01-14-218-066c
तेऽचिरेणैव कालेन सम्प्राप्ता यादवीं पुरीम् ।	KK-01-14-218-067a
ऊचुः सङ्कर्षणोपेन्द्रौ वचनं वचनक्षमौ ॥	KK-01-14-218-067c
कुशलं पाण्डवाः सर्वानाहुः स्मान्धकवृष्णयः ।	KK-01-14-218-068a
आत्मनश्चाहतानाहुर्विमुक्ताञ्जातुषाद्गृहात् ॥	KK-01-14-218-068c
समाजे द्रौपदीं लब्धामाहू राजीवलोचनाम् ।	KK-01-14-218-069a
आत्मनः सदृशीं सर्वैः शीलवृत्तसमाधिभिः ॥	KK-01-14-218-069c
तच्छ्रुत्वा वचनं कृष्णस्तानुवाचोत्तरं वचः ।	KK-01-14-218-070a
सर्वमेतदहं जाने वधात्तस्य तु रक्षसः ॥	KK-01-14-218-070c
तत उद्योजयामास माधवश्चतुरङ्गिणीम् ।	KK-01-14-218-071a
सेनामुपानयत्तूर्णं पाञ्चालनगरीं प्रति ॥	KK-01-14-218-071c
ततः सङ्कर्षणश्चैव केशवश्च महाबलः ।	KK-01-14-218-072a
यादवैः सह सर्वैश्च पाण्डवानभिजग्मतुः ॥	KK-01-14-218-072c
पितृष्वसारं सम्पूज्य नत्वा चैव तु यादवीम् ।	KK-01-14-218-073a
द्रौपदीं भूषणैः शुभ्रैर्भूषयित्वा यथाविधि ॥	KK-01-14-218-073c
पाण्डवान्हर्षयित्वा तु पूजयामासतुश्च तान् ।	KK-01-14-218-074a
न्यायतः पूजितौ राज्ञा द्रुपदेन महात्मना ॥	KK-01-14-218-074c
यादवाः पूजिताः सर्वे पाण्डवैश्च महात्मभिः ।	KK-01-14-218-075a
रेमिरे पाण्डवैः सार्धं ते पाञ्चालपुरे तदा ॥ ॥	KK-01-14-218-075c
	
	
	
	
अध्यायः 219	
	
	
वैशम्पायन उवाच ।	KK-01-14-219-001
वृत्ते स्वयंवरे चैव राजानः सर्व एव ते ।	KK-01-14-219-001a
यथागतं विप्रजग्मुर्विदित्वा पाण्डवान्वृतान् ॥	KK-01-14-219-001c
अथ दुर्योधनो राजा विमना भ्रातृभिः सह ।	KK-01-14-219-002a
अश्वत्थाम्ना मातुलेन कर्णेन च कृपेण च ॥	KK-01-14-219-002c
विनिवृत्तो वृतं दृष्ट्वा द्रौपद्या श्वेतवाहनम् ।	KK-01-14-219-003a
तं तु दुःशासनोऽव्रीडो मन्दम्मन्दमिवाब्रवीत् ॥	KK-01-14-219-003c
यद्यसौ ब्राह्मणो न स्याद्विन्देत द्रौपदीं न सः ।	KK-01-14-219-004a
न हि तं तत्त्वतो राजन्वेद कश्चिद्धनञ्जयम् ॥	KK-01-14-219-004c
दैवं च परमं मन्ये पौरुषं चाप्यनर्थकम् ।	KK-01-14-219-005a
धिगस्तु पौरुषं मन्त्रं यद्धरन्तीह पाण्डवाः ॥	KK-01-14-219-005c
`बध्वा चक्षूंषि नः पार्था राज्ञां च द्रुपदात्मजाम् ।	KK-01-14-219-006a
उद्वाह्य राज्ञां तैर्न्यस्तो वामः पादः पृथासुतैः ॥	KK-01-14-219-006c
विमुक्ताः कथमेतेन जतुवेश्मविर्भुजः ।	KK-01-14-219-007a
अस्माकं पौरुषं सत्वं बुद्धिश्चापि गता ततः ॥	KK-01-14-219-007c
वयं हता मातुलाद्य विश्वस्य च पुरोचनम् ।	KK-01-14-219-008a
अदग्ध्वा पाण्डवानेतान्स्वयं दग्धो हुताशने ॥	KK-01-14-219-008c
मत्तो मातुल मन्येऽहं पाण्डवा बुद्धिमत्तराः ।	KK-01-14-219-009a
तेषां नास्ति भयं मृत्योर्मुक्तानां जतुवेश्मनः ॥	KK-01-14-219-009c
वैशम्पावयन उवाच ।	KK-01-14-219-010a
एवं सम्भाषमाणास्ते निन्दन्तश्च पुरोचनम् ।	KK-01-14-219-010c
पञ्चपुत्रां किरातीं च विदुरं च महामतिम् ॥'	KK-01-14-219-011a
विविशुर्हास्तिनपुरं दीना विगतचेतसः ॥	KK-01-14-219-011c
त्रस्ता विगतसङ्कल्पा दृष्ट्वा पार्थान्महौजसः ।	KK-01-14-219-012a
मुक्तान्हव्यभुजश्चैव संयुक्तान्द्रुपदेन च ॥	KK-01-14-219-012c
धृष्टद्युम्नं तु सञ्चिन्त्य तथैव च शिखण्डिनम् ।	KK-01-14-219-013a
द्रुपदस्यात्मजांश्चान्यान्सर्वयुद्धविशारदान् ॥	KK-01-14-219-013c
विदुरस्त्वथ ताञ्श्रुत्वा द्रौपद्या पाण्डवान्वृतान् ।	KK-01-14-219-014a
व्रीडितान्धार्तराष्ट्रांश्च भग्नदर्पानुपागतान् ॥	KK-01-14-219-014c
ततः प्रीतमनाः क्षत्ता धृतराष्ट्रं विशाम्पते ।	KK-01-14-219-015a
उवाच दिष्ट्या कुरवो वर्धन्त इति विस्मितः ॥	KK-01-14-219-015c
वैचित्रवीर्यस्तु नृपो निशम्य विदुरस्य तत् ।	KK-01-14-219-016a
अब्रवीत्परमप्रीतो दिष्ट्या दिष्ट्येति भारत ॥	KK-01-14-219-016c
मन्यते स वृतं पुत्रं ज्येष्ठं द्रुपदकन्यया ।	KK-01-14-219-017a
दुर्योधनमविज्ञानात्प्रज्ञाचक्षुर्नरेश्वरः ॥	KK-01-14-219-017c
अथ त्वाज्ञापयामास द्रौपद्या भूषणं बहु ।	KK-01-14-219-018a
आनीयतां वै कृष्णेति पुत्रं दुर्योधनं तदा ॥	KK-01-14-219-018c
`अथ स्म पश्चाद्विदुर आचख्यावम्बिकात्मजम् ।	KK-01-14-219-019a
कौरव्या इति सामान्यान्न मन्येथास्तवात्मजान् ॥	KK-01-14-219-019c
वर्धन्त इति मद्वाक्याद्वर्धिताः पाण्डुनन्दनाः ।	KK-01-14-219-020a
कृष्णया संवृताः पार्था विमुक्ता राजसङ्गरात् ॥	KK-01-14-219-020c
दिष्ट्या कुशलिनो राजन्पूजिता द्रुपदेन च ॥	KK-01-14-219-021ac
वैशम्पायन उवाच ।	KK-01-14-219-023
एतच्छ्रुत्वा तु वचनं विदुरस्य नराधिपः ।	KK-01-14-219-022a
आकारच्छादनार्थाय दिष्ट्यादिष्ट्येति चाब्रवीत् ॥	KK-01-14-219-022c
धृतराष्ट्र उवाच ।	KK-01-14-219-023
एवं विदुर भद्रं ते यदि जीवन्ति पाण्डवाः ।	KK-01-14-219-023a
न ममौ मे तनौ प्रीतिस्त्वद्वाक्यामृतसम्भवा ॥	KK-01-14-219-023c
साध्वाचारतया तेषां सम्बन्धो द्रुपदेन च ।	KK-01-14-219-024a
बभूव परमश्लाघ्यो दिष्ट्यादिष्ट्येति चाब्रवीत् ॥	KK-01-14-219-024c
अन्ववाये वसोर्जातः प्रवरे मात्स्यके कुले ।	KK-01-14-219-025a
वृत्तविद्यातपोवृद्धः पार्थिवानां च सम्मतः ॥	KK-01-14-219-025c
पुत्राश्चास्य तथा पौत्राः सर्वे सुचरितव्रताः ।	KK-01-14-219-026a
तेषां सम्बन्धिनश्चान्ये बहवः सुमहाबलाः ॥	KK-01-14-219-026c
यथैव पाण्डोः पुत्रास्ते ततोऽप्यभ्यधिका मम ।	KK-01-14-219-027a
सेयमभ्यधिकान्येभ्यो वृत्तिर्विदुर मे मता ॥	KK-01-14-219-027c
या प्रीतिः पाण्डुपुत्रेषु न साऽन्यत्र ममाभिभो ।	KK-01-14-219-028a
नित्योऽयं चिन्तितः क्षत्तः सत्यं सत्येन शपे ॥	KK-01-14-219-028c
यत्ते कुशलिनो वीराः पाण्डुपुत्रा महारथाः ।	KK-01-14-219-029a
मित्रवन्तोऽभवन्पुत्रा दुर्योधनमुखास्तथा ॥	KK-01-14-219-029c
मया श्रुतं यदा वह्नेर्दग्धाः पाण्डुसुता इति ।	KK-01-14-219-030a
तदाऽदह्यं दिवारात्रं न भोक्ष्ये न स्वपामि च ॥	KK-01-14-219-030c
असहायाश्चं मे पुत्रा लूनपक्षा इव द्विजाः ।	KK-01-14-219-031a
तत्त्वतः शृणु मे क्षत्तः सुसहायाः सुता मम ।	KK-01-14-219-031c
अद्य वै स्थिरसाम्राज्यमाचन्द्रार्कं ममाभवत् ॥'	KK-01-14-219-032a
को हि द्रुपदमासाद्य मित्रं क्षत्तः सबान्धवम् ।	KK-01-14-219-032c
न बुभूषेद्भवेनार्थी गतश्रीरपि पार्थिवः ॥	KK-01-14-219-032e
वैशम्पायन उवाच ।	KK-01-14-219-033
तं तथा भाषमाणं तु विदुरः प्रत्यभाषत ।	KK-01-14-219-033a
नित्यं भवतु ते बुद्धिरेषा राजञ्छतं समाः ।	KK-01-14-219-033c
इत्युक्त्वा प्रययौ राजन्विदुरः स्वं निवेशनम् ॥	KK-01-14-219-033e
ततो दुर्योधनश्चापि राधेयश्च विशाम्पते ।	KK-01-14-219-034a
धृतराष्ट्रमुपागम्य वचोऽब्रूतामिदं तदा ॥	KK-01-14-219-034c
सन्निधौ विदुरस्य त्वां दोषं वक्तुं न शक्नुवः ।	KK-01-14-219-035a
विविक्तमिति वक्ष्यावः किं तवेदं चिकीर्षितम् ॥	KK-01-14-219-035c
सपत्नवृद्धिं यत्तात मन्यसे वृद्धिमात्मनः ।	KK-01-14-219-036a
अभिष्टौषि च यत्क्षत्तुः समीपे द्विपदांवर ॥	KK-01-14-219-036c
अन्यस्मिन्नृप कर्तव्ये त्वमन्यत्कुरुषेऽनघ ।	KK-01-14-219-037a
तेषां बलविघातो हि कर्तव्यस्तात नित्यशः ॥	KK-01-14-219-037c
ते वयं प्राप्तकालस्य चिकीर्षां मन्त्रयामहे ।	KK-01-14-219-038a
यथा नो न ग्रसेयुस्ते सपुत्रबलबान्धवान् ॥ ॥	KK-01-14-219-038c
	
	
	
	
	
	
अध्यायः 220	
	
	
	
`वैशम्पायन उवाच ।	KK-01-14-220-001
दुर्योधनेनैवमुक्तः कर्णेन च विशाम्पते ।	KK-01-14-220-001a
पुत्रं च सूतपुत्रं च धृतराष्ट्रोऽब्रवीदिदम् ॥ '	KK-01-14-220-001c
धृतराष्ट्र उवाच ।	KK-01-14-220-002
अहमप्येवमेवैतच्चिकीर्षामि यथा युवाम् ।	KK-01-14-220-002a
विवेक्तुं नाहमिच्छामि त्वाकारं विदुरं प्रति ॥	KK-01-14-220-002c
ततस्तेषां गुणानेव कीर्तयामि विशेषतः ।	KK-01-14-220-003a
नावबुध्येत विदुरो ममाभिप्रायमिङ्गितैः ॥	KK-01-14-220-003c
यच्च त्वं मन्यसे प्राप्तं तद्ब्रवीहि सुयोधन ।	KK-01-14-220-004a
राधेय मन्यसे यच्च प्राप्तकालं वदाशु मे ॥	KK-01-14-220-004c
दुर्योधन उवाच ।	KK-01-14-220-005
अद्य तान्कुशलैर्विप्रैः सुगुप्तैराप्तकारिभिः ।	KK-01-14-220-005a
कुन्तीपुत्रान्भेदयामो माद्रीपुत्रौ च पाण्डवौ ॥	KK-01-14-220-005c
अथवा द्रुपदो राजा महद्भिर्वित्तसञ्चयैः ।	KK-01-14-220-006a
पुत्राश्चास्य प्रलोभ्यन्ताममात्याश्चैव सर्वशः ॥	KK-01-14-220-006c
परित्यजेद्यथा राजा कुन्तीपुत्रं युधिष्ठिरम् ।	KK-01-14-220-007a
अथ तत्रैव वा तेषां निवासं रोचयन्तु ते ॥	KK-01-14-220-007c
इहैषां दोषवद्वासं वर्णयन्तु पृथक्पृथक् ।	KK-01-14-220-008a
ते भिद्यमानास्तत्रैव मनः कुर्वन्तु पाण्डवाः ॥	KK-01-14-220-008c
अथवा कुशळाः केचिदुपायनिपुणा नराः ।	KK-01-14-220-009a
इतरेतरतः पार्थान्भेदयन्त्वनुरागतः ॥	KK-01-14-220-009c
व्युत्थापयन्तु वा कृष्णां बहुत्वात्सुकरं हि तत् ।	KK-01-14-220-010a
अथवा पाण्डवांस्तस्यां भेदयन्तु ततश्च ताम् ॥	KK-01-14-220-010c
भीमसेनस्य वा राजन्नुपायकुशलैर्नरैः ।	KK-01-14-220-011a
मृत्युर्विधीयतां छन्नैः स हि तेषां बलाधिकः ॥	KK-01-14-220-011c
तमाश्रित्य हि कौन्तेयः पुरा चास्मान्न मन्यते ।	KK-01-14-220-012a
सहि तीक्ष्णश्च शूरश्च तेषां चैव परायणम् ॥	KK-01-14-220-012c
तस्मिंस्त्वभिहते राजन्हतोत्साहा हतौजसः ।	KK-01-14-220-013a
यतिष्यन्ते न राज्याय स हि तेषां व्यपाश्रयः ॥	KK-01-14-220-013c
अजेयो ह्यर्जुनः सङ्ख्ये पृष्ठगोपे वृकोदरे ।	KK-01-14-220-014a
तमृते फाल्गुनो युद्धे राधेयस्य न पादभाक् ॥	KK-01-14-220-014c
ते जानानास्तु दौर्बल्यं भीमसेनमृते महत् ।	KK-01-14-220-015a
अस्मान्बलवतो ज्ञात्वा न यतिष्यन्ति दुर्बलाः ॥	KK-01-14-220-015c
इहागतेषु वा तेषु निदेशवशवर्तिषु ।	KK-01-14-220-016a
प्रवर्तिष्यामहे राजन्यथाशास्त्रं निबर्हणम् ॥	KK-01-14-220-016c
`दर्पं वा वदतां तेषां केचिदत्र मनस्विनः ।	KK-01-14-220-017a
द्रुपदस्यात्मजा राजन्प्रभिद्यन्ते ततः परैः ॥'	KK-01-14-220-017c
अथवा दर्शनीयाभिः प्रमदाभिर्विलोभ्यताम् ।	KK-01-14-220-018a
एकैकस्तत्र कौन्तेयस्ततः कृष्णा विरज्यताम् ॥	KK-01-14-220-018c
प्रेष्यतां चैव राधेयस्तेषामागमनाय वै ।	KK-01-14-220-019a
तैस्तैः प्रकारैः सन्नीय पात्यन्तामाप्तकारिभिः ॥	KK-01-14-220-019c
एतेषामप्युपायानां यस्ते निर्दोषवान्मतः ।	KK-01-14-220-020a
तस्य प्रयोगमातिष्ठ पुरा कालोऽतिवर्तते ॥	KK-01-14-220-020c
यावद्ध्यकृतविश्वासा द्रुपदे पार्थिवर्षभे ।	KK-01-14-220-021a
तावदेव हि ते शक्या न शक्यास्तु ततः परम् ॥	KK-01-14-220-021c
एषा मम मतिस्तात निग्रहाय प्रवर्तते ।	KK-01-14-220-022a
साध्वी वा यदि वाऽसाध्वी किं वा राधेय मन्यसे ॥ ॥	KK-01-14-220-022c
	
	
	
	
	
अध्यायः 221	
	
	
कर्ण उवाच ।	KK-01-14-221-001
दुर्योधन तव प्रज्ञा न सम्यगिति मे मतिः ।	KK-01-14-221-001a
न ह्युपायेन ते शक्याः पाण्डवाः कुरुवर्धन ॥	KK-01-14-221-001c
पूर्वमेव हि ते सूक्ष्मैरुपायैर्यतितास्त्वया ।	KK-01-14-221-002a
निग्रहीतुं तदा वीर न चैव शकितास्त्वया ॥	KK-01-14-221-002c
इहैव वर्तमानास्ते समीपे तव पार्थिव ।	KK-01-14-221-003a
अजातपक्षाः शिशवः शकिता नैव बाधितुम् ॥	KK-01-14-221-003c
जातपक्षा विदेशस्था विवृद्धाः सर्वशोऽद्य ते ।	KK-01-14-221-004a
नोपायसाध्याः कौन्तेया ममैषा मतिरच्युता ॥	KK-01-14-221-004c
न च ते व्यसनैर्योक्तुं शक्या दिष्टकृतेन च ।	KK-01-14-221-005a
शकिताश्चेप्सवश्चैव पितृपैतामहं पदम् ॥	KK-01-14-221-005c
परस्परेण भेदश्च नाधातुं तेषु शक्यते ।	KK-01-14-221-006a
एकस्यां ये रताः पत्न्यां न भिद्यन्ते परस्परम् ॥	KK-01-14-221-006c
न चापि कृष्णा शक्येत तेभ्यो भेदयितुं परैः ।	KK-01-14-221-007a
परिद्यूनान्वृतवती किमुताद्य मृजावतः ॥	KK-01-14-221-007c
ईप्सितश्च गुणः स्त्रीणामेकस्या बहुभर्तृता ।	KK-01-14-221-008a
तं च प्राप्तवती कृष्णा न सा भेदयितुं क्षमा ॥	KK-01-14-221-008c
आर्यव्रतश्च पाञ्चाल्यो न स राजा धनप्रियः ।	KK-01-14-221-009a
न सन्त्यक्ष्यति कौन्तेयान्राज्यदानैरपि ध्रुवम् ॥	KK-01-14-221-009c
तथाऽस्म पुत्रो गुणवाननुरक्तश्च पाण्डवान् ।	KK-01-14-221-010a
तस्मान्नोपायसाध्यांस्तानहं मन्ये कथञ्चन ॥	KK-01-14-221-010c
इदं त्वद्य क्षमं कर्तुमस्माकं पुरुषर्षभ ।	KK-01-14-221-011a
यावन्न कृतमूलास्ते पाण्डवेया विशाम्पते ॥	KK-01-14-221-011c
तावत्प्रहरणीयास्ते तत्तुभ्यं तात रोचताम् ।	KK-01-14-221-012a
अस्मत्पक्षो महान्यावद्यावत्पाञ्चालको लघुः ।	KK-01-14-221-012c
तावत्प्रहरणं तेषां क्रियतां मा विचारय ॥	KK-01-14-221-012e
वाहनानि प्रभूतानि मित्राणि च कुलानि च ।	KK-01-14-221-013a
यावन्न तेषां गान्धारे तावद्विक्रम पार्थिव ॥	KK-01-14-221-013c
यावच्च राजा पाञ्चाल्यो नोद्यमे कुरुते मनः ।	KK-01-14-221-014a
सह पुत्रैर्महावीर्यैस्तावद्विक्रम पार्थिव ॥	KK-01-14-221-014c
यावन्नायाति वार्ष्णेयः कर्षन्यादववाहिनीम् ।	KK-01-14-221-015a
राज्यार्थे पाण्डवेयानां पाञ्चाल्यसदनं प्रति ॥	KK-01-14-221-015c
वसूनि विविधान्भोगान्राज्यमेव च केवलम् ।	KK-01-14-221-016a
नात्याज्यमस्ति कृष्णस्य पाण्डवार्थे कथञ्चन ॥	KK-01-14-221-016c
विक्रमेण मही प्राप्ता भरतेन महात्मना ।	KK-01-14-221-017a
विक्रमेण च लोकांस्त्रीञ्जितवान्पाकशासनः ॥	KK-01-14-221-017c
विक्रमं च प्रशंसन्ति क्षत्रियस्य विशाम्पते ।	KK-01-14-221-018a
स्वको हि धर्मः शूराणां विक्रमः पार्थिवर्षभ ॥	KK-01-14-221-018c
ते बलेन वयं राजन्महता चतुरङ्गिणा ।	KK-01-14-221-019a
प्रमथ्य द्रुपदं शीघ्रमानयामेह पाण्डवान् ॥	KK-01-14-221-019c
न हि साम्ना न दानेन न भदेन च पाण्डवाः ।	KK-01-14-221-020a
शक्याः साधयितुं तस्माद्विक्रमेणैव ताञ्जहि ॥	KK-01-14-221-020c
तान्विक्रमेण जित्वेमामखिलां भुङ्क्ष्व मेदिनीम् ।	KK-01-14-221-021a
अतो नान्यं प्रपश्यामि कार्योपायं जनाधिप ॥	KK-01-14-221-021c
वैशम्पायन उवाच ।	KK-01-14-221-022
श्रुत्वा तु राधेयवचो धृतराष्ट्रः प्रतापवान् ।	KK-01-14-221-022a
अभिपूज्य ततः पश्चादिदं वचनमब्रवीत् ॥	KK-01-14-221-022c
उपपन्नं महाप्राज्ञे कृतास्त्रे सूतनन्दने ।	KK-01-14-221-023a
त्वयि विक्रमसम्पन्नमिदं वचनमीदृशम् ॥	KK-01-14-221-023c
भूय एव तु भीष्मश्च द्रोणो विदुर एव च ।	KK-01-14-221-024a
युवां च कुरुतं बुद्धिं भवेद्या नः सुखोदया ॥	KK-01-14-221-024c
तत आनाय्य तान्सर्वान्मन्त्रिणः सुमहायशाः ।	KK-01-14-221-025a
धृतराष्ट्रो महाराज मन्त्रयामास वै तदा ॥ ॥	KK-01-14-221-025c
	
	
	
	
	
	
अध्यायः 222	
	
	
भीष्म उवाच ।	KK-01-14-222-001
न रोचते विग्रहो मे पाण्डुपुत्रैः कथञ्चन ।	KK-01-14-222-001a
यथैव धृतराष्ट्रो मे तथा पाण्डुरसंशयम् ॥	KK-01-14-222-001c
गान्धार्याश्च यथा पुत्रास्तथा कुन्तीसुता मम ।	KK-01-14-222-002a
यथा च मम ते रक्ष्या धृतराष्ट्र तथा तव ॥	KK-01-14-222-002a
यथा च मम राज्ञश्च तथा दुर्योधनस्य ते ।	KK-01-14-222-003a
तथा कुरूणां सर्वेषामन्येषामपि पार्थिव ॥	KK-01-14-222-003c
एवं गते विग्रहं तैर्न रोचे सन्धाय वीरैर्दीयतामर्धभूमिः ।	KK-01-14-222-004a
तेषामपीदं प्रपितामहानां राज्यं पितुश्चैव कुरूत्तमानाम् ॥	KK-01-14-222-004c
दुर्योधन यथा राज्यं त्वमिदं तात पश्यसि ।	KK-01-14-222-005a
मम पैतृकमित्येवं तेऽपि पश्यन्ति पाण्डवाः ॥	KK-01-14-222-005c
यदि राज्यं न ते प्राप्ताः पाण्डवेया यशस्विनः ।	KK-01-14-222-006a
कुत एव तवापीदं भारतस्यापि कस्यचित् ॥	KK-01-14-222-006c
अधर्मेण च राज्यं त्वं प्राप्तवान्भरतर्षभ ।	KK-01-14-222-007a
तेऽपि राज्यमनुप्राप्ताः पूर्वमेवेति मे मतिः ॥	KK-01-14-222-007c
मधुरेणैव राज्यस्य तेषामर्धं प्रदीयताम् ।	KK-01-14-222-008a
एतद्धि पुरुषव्याघ्र हितं सर्वजनस्य च ॥	KK-01-14-222-008c
अतोऽन्यथा चेत्क्रियते न हितं नो भविष्यति ।	KK-01-14-222-009a
तवाप्यकीर्तिः सकला भविष्यति न संशयः ॥	KK-01-14-222-009c
कीर्तिरक्षणमातिष्ठ कीर्तिर्हि परमं बलम् ।	KK-01-14-222-010a
नष्टकीर्तेर्मनुष्यस्य जीवितं ह्यफलं स्मृतम् ॥	KK-01-14-222-010c
यावत्कीर्तिर्मनुष्यस्य न प्रणश्यति कौरव ।	KK-01-14-222-011a
तावज्जीवति गान्धरे नष्टकीर्तिस्तु नश्यति ॥	KK-01-14-222-011c
तमिमं समुपातिष्ठ धर्मं कुरुकुलोचितम् ।	KK-01-14-222-012a
अनुरूपं महाबाहो पूर्वेषामात्मनः कुरु ॥	KK-01-14-222-012a
दिष्ट्या ध्रियन्ते पार्था हि दिष्ट्या जीवति सा पृथा ।	KK-01-14-222-013a
दिष्ट्या पुरोचनः पापो न सकामोऽत्ययं गतः ॥	KK-01-14-222-013c
यदाप्रभृति दग्धास्ते कुन्तिभोजसुतासुताः ।	KK-01-14-222-014a
तदाप्रभृति गान्धारे न शक्नोम्यभिवीक्षितुम् ॥	KK-01-14-222-014c
लोके प्राणभृतां किञ्चिच्छ्रुत्वा कुन्तीं तथागताम् ।	KK-01-14-222-015a
न चापि दोषेण तथा लोको मन्येत्पुरोचनम् ।	KK-01-14-222-015c
यथा त्वां पुरुषव्याघ्र लोको दोषेण गच्छति ॥	KK-01-14-222-015e
तदिदं जीवितं तेषां तव किल्बिषनाशनम् ।	KK-01-14-222-016a
सम्मन्तव्यं महाराज पाण्डवानां च दर्शनम् ॥	KK-01-14-222-016c
न चापि तेषां वीराणां जीवतां कुरुनन्दन ।	KK-01-14-222-017a
पित्र्योंशः शक्य आदातुमपि वज्रभृता स्वयं ॥	KK-01-14-222-017c
ते सर्वेऽवस्थिता धर्मे सर्वे चैवैकचेतसः ।	KK-01-14-222-018a
अधर्मेण निरस्ताश्च तुल्ये राज्ये विशेषतः ॥	KK-01-14-222-018c
यदि धर्मस्त्वया कार्यो यदि कार्यं प्रियं च मे ।	KK-01-14-222-019a
क्षेमं च यदि कर्तव्यं तेषामर्धं प्रदीयताम् ॥ ॥	KK-01-14-222-019c
	
	
	
	
	
	
अध्यायः 223	
	
	
द्रोण उवाच ।	KK-01-14-223-001
मन्त्राय समुपानीतैर्धृतराष्ट्र हितैर्नृप ।	KK-01-14-223-001a
धर्म्यमर्थ्यं यशस्यं च वाच्यमित्यनुशुश्रुम ॥	KK-01-14-223-001c
ममाप्येषा मतिस्तात या भीष्मस्य महात्मनः ।	KK-01-14-223-002a
संविभज्यास्तु कौन्तेया धर्म एष सनातनः ॥	KK-01-14-223-002c
प्रेष्यतां द्रुपदायाशु नऱः कश्चित्प्रियंवदः ।	KK-01-14-223-003a
बहुलं रत्नमादाय तेषामर्थाय भारत ॥	KK-01-14-223-003c
मिथः कृत्यं च तस्मै स आदाय वसु गच्छतु ।	KK-01-14-223-004a
वृद्धिं च परमां ब्रूयात्तत्संयोगोद्भवां तथा ॥	KK-01-14-223-004c
सम्प्रीयमाणं त्वां ब्रूयाद्राजन्दुर्योधनं तथा ।	KK-01-14-223-005a
असकृद्द्रुपदे चैव धृष्टद्युम्ने च भारत ॥	KK-01-14-223-005c
उचितत्वं प्रियत्वं च योगस्यापि च वर्णयेत् ।	KK-01-14-223-006a
पुनःपुनश्च कौन्येयान्माद्रीपुत्रौ च सान्त्वयन् ॥	KK-01-14-223-006c
हिरण्मयानि शुभ्राणि बहून्याभरणानि च ।	KK-01-14-223-007a
वचनात्तव राजेन्द्र द्रौपद्याः सम्प्रयच्छतु ॥	KK-01-14-223-007c
तथा द्रुपदपुत्राणां सर्वेषां भरतर्षभ ।	KK-01-14-223-008a
पाण्डवानां च सर्वेषां कुन्त्या युक्तानि यानि च ॥	KK-01-14-223-008c
`दत्त्वा तानि महार्हाणि पाण्डवान्सम्प्रहर्षय ।	KK-01-14-223-009a
'एवं सान्त्वसमायुक्तं द्रुपदं पाण्डवैः सह ।	KK-01-14-223-009c
उक्त्वा सोऽनन्तरं ब्रूयात्तेषामागमनं प्रति ॥	KK-01-14-223-009e
अनुज्ञातेषु वीरेषु बलं गच्छतु शोभनम् ।	KK-01-14-223-010a
दुःशासनो विकर्णश्चाप्यानेतुं पाण्डवानिह ॥	KK-01-14-223-010c
ततस्ते पाण्डवाः श्रेष्ठाः पूज्यमानाः सदा त्वया ।	KK-01-14-223-011a
प्रकृतीनामनुमते पदे स्थास्यन्ति पैतृके ॥	KK-01-14-223-011c
एतत्तव महाराज तेषु पुत्रेषु चैव हि ।	KK-01-14-223-012a
वृत्तमौपयिकं मन्ये भीष्मेण सह भारत ॥	KK-01-14-223-012c
कर्ण उवाच ।	KK-01-14-223-013
योजितावर्थमानाभ्यां सर्वकार्येष्वनन्तरौ ।	KK-01-14-223-013a
न मन्त्रयेतां त्वच्छ्रेयः किमद्भुततरं ततः ॥	KK-01-14-223-013c
दुष्टेन मनसा यो वै प्रच्छन्नेनान्तरात्मना ।	KK-01-14-223-014a
ब्रूयान्निःश्रेयसं नाम कथं कुर्यात्सतां मतम् ॥	KK-01-14-223-014c
न मित्राण्यर्थकृच्छ्रेषु श्रेयसे चेतराय वा ।	KK-01-14-223-015a
विधिपूर्वं हि सर्वस्य दुःखं वा यदि वा सुखम् ॥	KK-01-14-223-015c
कृतप्रज्ञोऽकृतप्रज्ञो बालो वृद्धश्च मानवः ।	KK-01-14-223-016a
ससहायोऽसहायश्च सर्वं सर्वत्र विन्दति ॥	KK-01-14-223-016c
श्रूयते हि पुरा कश्चिदम्बुवीच इतीश्वरः ।	KK-01-14-223-017a
आसीद्राजगृहे राजा मागधानां महीक्षिताम् ॥	KK-01-14-223-017c
स हीनः करणैः सर्वैरुच्छ्वासपरमो नृपः ।	KK-01-14-223-018a
अमात्यसंस्थः सर्वेषु कार्येष्वेवाभवत्तदा ॥	KK-01-14-223-018c
तस्यामात्यो महाकर्णिर्बभूवैकेश्वरस्तदा ।	KK-01-14-223-019a
स लब्धबलमात्मानं मन्यमानोऽवमन्यते ॥	KK-01-14-223-019c
स राज्ञ उपभोग्यानि स्त्रियो रत्नधनानि च ।	KK-01-14-223-020a
आददे सर्वशो मूढ ऐश्वर्यं च स्वयं तदा ॥	KK-01-14-223-020c
तदादाय च लुब्धस्य लोभाल्लोभोऽभ्यवर्धत ।	KK-01-14-223-021a
तथाहि सर्वमादाय राज्यमस्य जिहीर्षति ॥	KK-01-14-223-021c
हीनस्य करणैः सर्वैरुच्छ्वासपरमस्य च ।	KK-01-14-223-022a
यतमानोऽपि तद्राज्यं न शशाकेति नः श्रुतं ॥	KK-01-14-223-022c
किमन्यद्विहिता नूनं तस्य सा पुरुषेन्द्रता ।	KK-01-14-223-023a
यदि ते विहितं राज्यं भविष्यति विशाम्पते ॥	KK-01-14-223-023c
मिषतः सर्वलोकस्य स्थास्यते त्वयि तद्धुवम् ।	KK-01-14-223-024a
अतोऽन्यथा चेद्विहितं यतमानो न लप्स्यसे ॥	KK-01-14-223-024c
एवं विद्वन्नुपादत्स्व मन्त्रिणां साध्वसाधुताम् ।	KK-01-14-223-025a
दुष्टानां चैव बोद्धव्यमदुष्टानां च भाषितम् ॥	KK-01-14-223-025c
द्रोण उवाच ।	KK-01-14-223-026
विद्म ते भावदोषेण यदर्थमिदमुच्यते ।	KK-01-14-223-026a
दुष्ट पाण्डवहेतोस्त्वं दोषमाख्यापयस्युत ॥	KK-01-14-223-026c
हितं तु परमं कर्ण ब्रवीमि कुलवर्धनम् ।	KK-01-14-223-027a
अथ त्वं मन्यसे दुष्टं ब्रूहि यत्परमं हितम् ॥	KK-01-14-223-027c
अतोऽन्यथा चेत्क्रियते यद्ब्रवीमि परं हितम् ।	KK-01-14-223-028a
कुरवो वै विनङ्क्ष्यन्ति नचिरेणैव मे मतिः ॥ ॥	KK-01-14-223-028c
	
	
	
	
	
	
अध्यायः 224	
	
	
	
विदुर उवाच ।	KK-01-14-224-001
	
राजन्निःसंशयं श्रेयो वाच्यस्त्वमसि बान्धवैः ।	KK-01-14-224-001a
न त्वशुश्रूषमाणे वै वाक्यं सम्प्रति तिष्ठति ॥	KK-01-14-224-001c
प्रियं हितं च तद्वाक्यमुक्तवान्कुरुसत्तमः ।	KK-01-14-224-002a
भीष्मः शान्तनवो राजन्प्रतिगृह्णासि तन्न च ॥	KK-01-14-224-002c
तथा द्रोणेन बहुधा भाषितं हितमुत्तमम् ।	KK-01-14-224-003a
तच्च राधासुतः कर्णो मन्यते न हितं तव ॥	KK-01-14-224-003c
चिन्तयंश्च न पश्यामि राजंस्तव सुहृत्तमम् ।	KK-01-14-224-004a
आभ्यां पुरुषसिंहाभ्यां यो वा स्यात्प्रज्ञयाधिकः ॥	KK-01-14-224-004c
इमौ हि वृद्धौ वयसा प्रज्ञया च श्रुतेन च ।	KK-01-14-224-005a
समौ च त्वयि राजेन्त्र तथा पाण्डुसुतेषु च ॥	KK-01-14-224-005c
धर्मे चानवरौ राजन्सत्यतायां च भारत ।	KK-01-14-224-006a
रामाद्दाशरथेश्चैव गयाच्चैव न संशयः ॥	KK-01-14-224-006c
न चोक्तवन्तावश्रेयः पुरस्तादपि किञ्चन ।	KK-01-14-224-007a
न चाप्यपकृतं किञ्चिदनयोर्लक्ष्यते त्वयि ॥	KK-01-14-224-007c
तावुभौ पुरुषव्याघ्रावनागसि नृपे त्वयि ।	KK-01-14-224-008a
न मन्त्रयेतां त्वच्छ्रेयः कथं सत्यपराक्रमौ ॥	KK-01-14-224-008c
प्रज्ञावन्तौ नरश्रेष्ठावस्मिँल्लोके नराधिप ।	KK-01-14-224-009a
त्वन्निमित्तमतो नेमौ किञ्चिज्जिह्मं वदिष्यतः ॥	KK-01-14-224-009c
इति मे नैष्ठिकी बुद्धिर्वर्तते कुरुनन्दन ।	KK-01-14-224-010a
न चार्थहेतोर्धर्मज्ञौ वक्ष्यतः पक्षसंश्रितम् ॥	KK-01-14-224-010c
एतद्धि परमं श्रेयो मन्येऽहं तव भारत ।	KK-01-14-224-011a
दुर्योधनप्रभृतयः पुत्रा राजन्यथा तव ॥	KK-01-14-224-011c
तथैव पाण्डवेयास्ते पुत्रा राजन्न संशयः ।	KK-01-14-224-012a
तेषु चेदहितं किञ्चिन्मन्त्रयेयुरतद्विदः ॥	KK-01-14-224-012c
मन्त्रिणस्ते न च श्रेयः प्रपश्यन्ति विशेषतः ।	KK-01-14-224-013a
अथ ते हृदये राजन्विशेषः स्वेषु वर्तते ।	KK-01-14-224-013c
अन्तरस्थं विवृण्वानाः श्रेयः कुर्युर्न ते ध्रुवम् ॥	KK-01-14-224-013e
एतदर्थमिमौ राजन्महात्मानौ महाद्युती ।	KK-01-14-224-014a
नोचतुर्विवृतं किञ्चिन्न ह्येष तव निश्चयः ॥	KK-01-14-224-014c
यच्चाप्यशक्यतां तेषामाहतुः पुरुषर्षभौ ।	KK-01-14-224-015a
तत्तथा पुरुषव्याघ्र तव तद्भद्रमस्तु ते ॥	KK-01-14-224-015c
कथं हि पाण्डवः श्रीमान्सव्यसाची धनञ्जयः ।	KK-01-14-224-016a
शक्यो विजेतुं सङ्ग्रामे राजन्मघवतापि हि ॥	KK-01-14-224-016c
`भीमसेनो महाबाहुर्नागायुतबलो महान् ।	KK-01-14-224-017a
राक्षसानां भयकरो बाहुशाली महाबलः ॥	KK-01-14-224-017c
हिडिम्बो निहतो येन बाहुयुद्धेन भारत ।	KK-01-14-224-018a
यो रावणसमो युद्धे तथा च बकराक्षसः ॥	KK-01-14-224-018c
स युध्यमानो राजेन्द्र भीमो भीमपराक्रमः ।	KK-01-14-224-019a
'कथं स्म युधि शक्येत विजेतुममरैरपि ॥	KK-01-14-224-019c
तथैव कृतिनौ युद्धे यमौ यमसुताविव ।	KK-01-14-224-020a
कथं विजेतुं शक्यौ तौ रणे जीवितुमिच्छता ॥	KK-01-14-224-020c
यस्मिन्धृतिरनुक्रोशः क्षमा सत्यं पराक्रमः ।	KK-01-14-224-021a
नित्यानि पाण्डवे ज्येष्ठे स जीयेत रणे कथम् ॥	KK-01-14-224-021c
येषां पक्षधरो रामो येषां मन्त्री जनार्दनः ।	KK-01-14-224-022a
किं नु तैरजितं सङ्ख्ये येषां पक्षे च सात्यकिः ॥	KK-01-14-224-022c
द्रुपदः श्वशुरो येषां येषां स्यालाश्च पार्षताः ।	KK-01-14-224-023a
धृष्टद्युम्नमुखा वीरा भ्रातरो द्रुपदात्मजाः ॥	KK-01-14-224-023c
`चैद्यश्च येषां भ्राता च शिशुपालो महारथः ।'सोऽशक्यतां च विज्ञाय तेषामग्रे च भारत ।	KK-01-14-224-024a
दायाद्यतां च धर्मेण सम्यक्तेषु समाचर ॥	KK-01-14-224-024c
इदं निर्दिष्टमयशः पुरोचनकृतं महत् ।	KK-01-14-224-025a
तेषामनुग्रहेणाद्य राजन्प्रक्षालयात्मनः ॥	KK-01-14-224-025c
तेषामनुग्रहश्चायं सर्वेषां चैव नः कुले ।	KK-01-14-224-026a
जीवितं च परं श्रेयः क्षत्रस्य च विवर्धनम् ॥	KK-01-14-224-026c
द्रुपदोऽपि महान्राजा कृतवैरश्च नः पुरा ।	KK-01-14-224-027a
तस्य संग्रहणं राजन्स्वपक्षस्य विवर्धनम् ॥	KK-01-14-224-027c
बलवन्तश्च दाशार्हा बहवश्च विशांपते ।	KK-01-14-224-028a
यतः कृष्णस्ततः सर्वे यतः कृष्णस्ततो जयः ॥	KK-01-14-224-028c
यच्च साम्नैव शक्येत कार्यं साधयितुं नृप ।	KK-01-14-224-029a
को दैवशप्तस्तत्कार्यं विग्रहेण समाचरेत् ॥	KK-01-14-224-029c
श्रुत्वा च जीवतः पार्थान्पौरजानपदा जनाः ।	KK-01-14-224-030a
बलवद्दर्शने हृष्टास्तेषां राजन्प्रियं कुरु ॥	KK-01-14-224-030c
दुर्योधनश्च कर्णश्च शकुनिश्चापि सौबलः ।	KK-01-14-224-031a
अधर्मयुक्ता दुष्प्रज्ञा बाला मैषां वचः कृथाः ॥	KK-01-14-224-031c
उक्तमेतत्पुरा राजन्मया गुणवतस्तव ।	KK-01-14-224-032a
दुर्योधनापराधेन प्रजेयं वै विनङ्क्ष्यति ॥ ॥	KK-01-14-224-032c
	
	
	
	
	
	
अध्यायः 225	
	
	
	
धृतराष्ट्र उवाच ।	KK-01-14-225-001
	
भीष्मः शान्तनवो विद्वान्द्रोणश्च भगवानृषिः ।	KK-01-14-225-001a
`हितं च परमं सत्यमब्रूतां वाक्यमुत्तमम् ।'	KK-01-14-225-001c
हितं च परमं वाक्यं त्वं च सत्यं ब्रवीषि माम् ॥	KK-01-14-225-001e
यथैव पाण्डोस्ते वीराः कुन्तीपुत्रा महारथाः ।	KK-01-14-225-002a
तथैव धर्मतः सर्वे मम पुत्रा न संशयः ॥	KK-01-14-225-002c
यथैव मम पुत्राणामिदं राज्यं विधीयते ।	KK-01-14-225-003a
तथैव पाण्डुपुत्राणामिदं राज्यं न संशयः ॥	KK-01-14-225-003c
क्षत्तरानय गच्छैतान्सह मात्रा सुसत्कृतान् ।	KK-01-14-225-004a
तया च देवरूपिण्या कृष्णया सह भारत ॥	KK-01-14-225-004c
दिष्ट्या जीवन्ति ते पार्था दिष्ट्या जीवति सा पृथा ।	KK-01-14-225-005a
दिष्ट्या द्रुपदकन्यां च लब्धवन्तो महारथाः ॥	KK-01-14-225-005c
दिष्ट्या वर्धामहे सर्वे दिष्ट्या शान्तः पुरोचनः ।	KK-01-14-225-006a
दिष्ट्या मम परं दुःखमपनीतं महाद्युते ॥	KK-01-14-225-006c
`त्वमेव गत्वा विदुर तानिहानय मा चिरम् ।	KK-01-14-225-007a
वैशम्पायन उवाच ।	KK-01-14-225-007
एवमुक्तस्ततः क्षत्ता रथमारुह्य शीघ्रगम् ।	KK-01-14-225-007c
आगात्कतिपयाहोभिः पाञ्चालान्राजधर्मवित्' ॥	KK-01-14-225-007e
ततो जगाम विदुरो धृतराष्ट्रस्य शासनात् ।	KK-01-14-225-008a
सकाशं यज्ञसेनस्य पाण्डवानां च भारत ॥	KK-01-14-225-008c
समुपादाय रत्नानि वसूनि विविधानि च ।	KK-01-14-225-009a
द्रौपद्याः पाण्डवानां च यज्ञसेनस्य चैव ह ॥	KK-01-14-225-009c
तत्र गत्वा स धर्मज्ञः सर्वशास्त्रविशारदः ।	KK-01-14-225-010a
द्रुपदं न्यायतो राजन्संयुक्तमुपतस्थिवान् ॥	KK-01-14-225-010c
स चापि प्रतिजग्राह धर्मेण विदुरं ततः ।	KK-01-14-225-011a
चक्रतुश्च यथान्यायं कुशलप्रश्नसंविदम् ॥	KK-01-14-225-011c
ददर्श पाण्डवांस्तत्र वासुदेवं च भारत ।	KK-01-14-225-012a
स्नेहात्परिष्वज्य स तान्पप्रच्छानामयं ततः ॥	KK-01-14-225-012c
तैश्चाप्यमितबुद्दिः स पूजितो हि यथाक्रमम् ।	KK-01-14-225-013a
वचनाद्धृतराष्ट्रस्य स्नेहयुक्तं पुनःपुनः ॥	KK-01-14-225-013c
पप्रच्छानामयं राजंस्ततस्तान्पाण्डुनन्दनान् ।	KK-01-14-225-014a
प्रददौ चापि रत्नानि विविधानि वसूनि च ॥	KK-01-14-225-014c
पाण्डवानां च कुन्त्याश्च द्रौपद्याश्च विशाम्पते ।	KK-01-14-225-015a
द्रुपदस्य च पुत्राणां यथा दत्तानि कौरवैः ॥	KK-01-14-225-015c
प्रोवाच चामितमतिः प्रश्रितं विनयान्वितः ।	KK-01-14-225-016a
द्रुपदं पाण्डुपुत्राणां सन्निधौ केशवस्य च ॥	KK-01-14-225-016c
विदुर उवाच ।	KK-01-14-225-017
राजञ्छृणु सहामात्यः सपुत्रश्च वचो मम ।	KK-01-14-225-017a
धृतराष्ट्रः सपुत्रस्त्वां सहामात्यः सबान्धवः ॥	KK-01-14-225-017c
अब्रवीत्कुशलं राजन्प्रीयमाणः पुनःपुनः ।	KK-01-14-225-018a
प्रीतिमांस्ते दृढं चापि सम्बन्धेन नराधिप ॥	KK-01-14-225-018c
तथा भीष्मः शान्तनवः कौरवैः सह सर्वशः ।	KK-01-14-225-019a
कुशलं त्वां महाप्राज्ञः सर्वतः परिपृच्छति ॥	KK-01-14-225-019c
भारद्वाजो महाप्राज्ञो द्रोणः प्रियसखस्तव ।	KK-01-14-225-020a
समाश्लेषमुपेत्य त्वां कुशलं परिपृच्छति ॥	KK-01-14-225-020c
धृतराष्ट्रश्च पाञ्चाल्य त्वया सम्बन्धमेयिवान् ।	KK-01-14-225-021a
कृतार्थं मन्यतेत्मानं तथा सर्वेऽपि कौरवाः ॥	KK-01-14-225-021c
न तथा राज्यसम्प्राप्तिस्तेषां प्रीतिकरी मता ।	KK-01-14-225-022a
यथा सम्बन्धकं प्राप्य यज्ञसेन त्वया सह ॥	KK-01-14-225-022c
एतद्विदित्वा तु भवान्प्रस्थापयतु पाण्डवान् ।	KK-01-14-225-023a
द्रष्टुं हि पाण्डुपुत्रांश्च त्वरन्ति कुरवो भृशम् ॥	KK-01-14-225-023c
विप्रोषिता दीर्घकालमेते चापि नरर्षभाः ।	KK-01-14-225-024a
उत्सुका नगरं द्रष्टुं भविष्यन्ति तथा पृथा ॥	KK-01-14-225-024c
कृष्णामपि च पाञ्चालीं सर्वाः कुरुवरस्त्रियः ।	KK-01-14-225-025a
द्रष्टुकामाः प्रतीक्षन्ते पुरं च विषयाश्च नः ॥	KK-01-14-225-025c
स भवान्पाण्डुपुत्राणामाज्ञापयतु मा चिरम् ।	KK-01-14-225-026a
गमनं सहदाराणामेतदत्र मतं मम ॥	KK-01-14-225-026c
निसृष्टेषु त्वया राजन्पाण्डवेषु महात्मसु ।	KK-01-14-225-027a
ततोऽहं प्रेषयिष्यामि धृतराष्ट्रस्य शीघ्रगान् ।	KK-01-14-225-027c
आगमिष्यन्ति कौन्तेयाः कुन्ती च सह कृष्णया ॥ ॥	KK-01-14-225-027e
	
	
	
	
अध्यायः 226	
	
	
	
द्रुपद उवाच ।	KK-01-14-226-001
	
एवमेतन्महाप्राज्ञ यथात्थ विदुराद्य माम् ।	KK-01-14-226-001a
ममापि परमो हर्षः सम्बन्धेऽस्मिन्कृते प्रभो ॥	KK-01-14-226-001c
गमनं चापि युक्तं स्याद्दृढमेषां महात्मनाम् ।	KK-01-14-226-002a
न तु तावन्मया युक्तमेतद्वक्तुं स्वयं गिरा ॥	KK-01-14-226-002c
यदा तु मन्यते वीरः कुन्तीपुत्रो युधिष्ठिरः ।	KK-01-14-226-003a
भीमसेनार्जुनौ चैव यमौ च पुरुषर्षभौ ॥	KK-01-14-226-003c
रामकृष्णौ च धर्मज्ञौ तदा गच्छन्तु पाण्डवाः ।	KK-01-14-226-004a
एतौ हि पुरुषव्याघ्रावेषां प्रियहिते रतौ ॥	KK-01-14-226-004c
युधिष्ठिर उवाच ।	KK-01-14-226-005
परवन्तो वयं राजंस्त्वयि सर्वे सहानुगाः ।	KK-01-14-226-005a
यथा वक्ष्यसि नः प्रीत्या तत्करिष्यामहे वयम् ॥	KK-01-14-226-005c
वैशम्पायन उवाच ।	KK-01-14-226-006
ततोऽब्रवीद्वासुदेवो गमनं रोचते मम ।	KK-01-14-226-006a
यथा वा मन्यते राजा द्रुपदः सर्वधर्मवित् ॥	KK-01-14-226-006c
द्रुपद उवाच ।	KK-01-14-226-007
यथैव मन्यते वीरो दाशार्हः पुरुषोत्तमः ।	KK-01-14-226-007a
प्राप्तकालं महाबाहुः सा बुद्धिर्निश्चिता मम ॥	KK-01-14-226-007c
यथैव हि महाभागाः कौन्तेया मम साम्प्रतम् ।	KK-01-14-226-008a
तथैव वासुदेवस्य पाण्डुपुत्रा न संशयः ॥	KK-01-14-226-008c
न तद्ध्यायति कौन्तेयः पाण्डुपुत्रो युधिष्ठिरः ।	KK-01-14-226-009a
यथैषां पुरुषव्याघ्रः श्रेयो ध्यायति केशवः ॥	KK-01-14-226-009c
वैशम्पायन उवाच ।	KK-01-14-226-010
`पृथायास्तु ततो वेश्म प्रविवेश महामतिः ।	KK-01-14-226-010a
पादौ स्पृष्ट्वा पृथायास्तु शिरसा च महीं गतः ॥	KK-01-14-226-010c
दृष्ट्वा तु देवरं कुन्ती शुशोच च मुहुर्मुहुः ।	KK-01-14-226-011a
कुन्त्युवाच ।	KK-01-14-226-011
वैचित्रवीर्य ते पुत्राः कथञ्चिज्जीवितास्त्वया ॥	KK-01-14-226-011c
त्वत्प्रसादाज्जतुगृहे मृताः प्रत्यागतास्तथा ।	KK-01-14-226-012a
कूर्मी चिन्तयते पुत्रान्यत्र वा तत्र सम्मता ॥	KK-01-14-226-012c
चिन्तया वर्धिताः पुत्रा यथा कुशलिनस्तथा ।	KK-01-14-226-013a
तव पुत्रास्तु जीवन्ति त्वद्भक्त्या भरतर्षभ ॥	KK-01-14-226-013c
यथा परभृतः पुत्रानरिष्टा वर्धयेत्सदा ।	KK-01-14-226-014a
तथैव पुत्रास्तु मम त्वया तात सुरक्षिताः ॥	KK-01-14-226-014c
क्लेशास्तु बहवः प्राप्तास्तथा प्राणान्तिका मया ।	KK-01-14-226-015a
अतः परं न जानामि कर्तव्यं ज्ञातुमर्हसि ॥	KK-01-14-226-015c
विदुर उवाच ।	KK-01-14-226-016
न विनश्यन्ति लोकेषु तव पुत्रा महाबलाः ।	KK-01-14-226-016a
अचिरेणैव कालेन स्वराज्यस्था भवन्ति ते ॥	KK-01-14-226-016c
बान्धवैः सहिताः सर्वे न शोकं कुरु माधवि ।	KK-01-14-226-017a
वैशम्पायन उवाच ।'	KK-01-14-226-017
ततस्ते समनुज्ञाता द्रुपदेन महात्मना ॥	KK-01-14-226-017c
पाण्डवाश्चैव कृष्णश्च विदुरश्च महामतिः ।	KK-01-14-226-018a
आदाय द्रौपदीं कृष्णां कुन्तीं चैव यशस्विनीम् ॥	KK-01-14-226-018c
सविहारं सुखं जग्मुर्नगरं नागसाह्वयम् ।	KK-01-14-226-019a
`सुवर्णकक्ष्याग्रैवेयान्सुवर्णाङ्कुशभूषितान् ॥	KK-01-14-226-019c
जाम्बूनदपरिष्कारान्प्रभिन्नकरटामुखान् ।	KK-01-14-226-020a
अधिष्ठितान्महामात्रैः सर्वशस्त्रसमन्वितान् ॥	KK-01-14-226-020c
सहस्रं प्रददौ राजा गजानां वरवर्मिणाम् ।	KK-01-14-226-021a
रथानां च सहस्रं वै सुवर्णमणिचित्रितम् ॥	KK-01-14-226-021c
चतुर्युजां भानुमच्च पञ्चानां प्रददौ तदा ।	KK-01-14-226-022a
सुवर्णपरिबर्हाणां वरचामरमालिनाम् ॥	KK-01-14-226-022c
जात्यश्वानां च पञ्चाशत्सहस्रं प्रददौ नृपः ।	KK-01-14-226-023a
दासीनामयुतं राजा प्रददौ वरभूषणम् ।	KK-01-14-226-023c
ततः सहस्रं दासानां प्रददौ वरधन्वनाम् ॥	KK-01-14-226-024a
हैमानि शय्यासनभाजनानिद्रव्याणि चान्यानि च गोधनानि ।	KK-01-14-226-024c
पृथक्पृथक्चैव ददौ स कोटिम्पाञ्चालराजः परमप्रहृष्टः ॥	KK-01-14-226-025a
शिबिकानां शतं पूर्णं वाहान्पञ्चशतं नरान् ॥	KK-01-14-226-025c
एवमेतानि पाञ्चालो जन्यार्थे प्रददौ धनम् ।	KK-01-14-226-026a
हरणं चापि पाञ्चाल्या ज्ञातिदेयं च सोमकः ॥	KK-01-14-226-026c
धृष्टद्युम्नो ययौ तत्र भगिनीं गृह्य भारत ।	KK-01-14-226-027a
नानद्यमानो बहुशस्तूर्यघोषैः सहस्रशः ॥'	KK-01-14-226-027c
श्रुत्वा चोपस्थितान्वीरान्धृतराष्ट्रोऽम्बिकासुतः ।	KK-01-14-226-028a
प्रतिग्रहाय पाण्डूनां प्रेषयामास कौरवान् ॥	KK-01-14-226-028c
विकर्णं च महेष्वासं चित्रसेनं च भारत ।	KK-01-14-226-029a
द्रोणं च परमेष्वासं गौतमं कृपमेव च ॥	KK-01-14-226-029c
तैस्तैः परिवृताः शूरैः शोभमाना महारथाः ।	KK-01-14-226-030a
नगरं हास्तिनपुरं शनैः प्रविविशुस्तदा ॥	KK-01-14-226-030c
`पाण्डवानागताञ्छ्रुत्वा नागरास्तु कुतूहलात् ।	KK-01-14-226-031a
मण्डयाञ्चक्रिरे तत्र नगरं नागसाह्वयम् ॥	KK-01-14-226-031c
मुक्तपुष्पावकीर्णं तु जलसिक्तं तु सर्वतः ।	KK-01-14-226-032a
धूपितं दिव्यधूपेन मङ्गलैश्चाभिसंवृतम् ॥	KK-01-14-226-032c
पताकोच्छ्रितमाल्यं च पुरमप्रतिमं बभौ ।	KK-01-14-226-033a
शङ्खभेरीनिनादैश्च नानावादित्रनिस्वनैः ॥'	KK-01-14-226-033c
कौतूहलेन नगरं पूर्यमाणमिवाभवत् ।	KK-01-14-226-034a
यत्र ते पुरुषव्याघ्राः शोकदुःखसमन्विताः ॥	KK-01-14-226-034c
`निर्गताश्च पुरात्पूर्वं धृतराष्ट्रप्रबाधिताः ।	KK-01-14-226-035a
पुनर्निवृत्ता दिष्ट्या वै सह मात्रा परन्तपाः ॥	KK-01-14-226-035c
इत्येवमीरिता वाचो जनैः प्रियचिकीर्षुभिः ।	KK-01-14-226-036a
'तत उच्चावचा वाचः प्रियाः सर्वत्र भारत ॥	KK-01-14-226-036c
उदीरितास्तदाऽशृण्वन्पाण्डवा हृदयङ्गमाः ।	KK-01-14-226-037a
पौरा ऊचुः	KK-01-14-226-037
अयं स पुरुषव्याघ्रः पुनरायाति धर्मवित् ॥	KK-01-14-226-037c
यो नः स्वानिव दायादान्धर्मेण परिरक्षति ।	KK-01-14-226-038a
अद्य पाण्डुर्महाराजो वनादिव मनःप्रियम् ॥	KK-01-14-226-038c
आगतश्चैवमस्माकं चिकीर्षन्नात्र संशयः ।	KK-01-14-226-039a
किं न्वद्य सुकृतं कर्म सर्वेषां नः प्रियं परम् ॥	KK-01-14-226-039c
यन्नः कुन्तीसुता वीरा भर्तारः पुनरागताः ।	KK-01-14-226-040a
यदि दत्तं यदि हुतं यदि वाप्यस्ति नस्तपः ।	KK-01-14-226-040c
तेन तिष्ठन्तु नगरे पाण्डवाः शरदां शतम् ॥	KK-01-14-226-041a
ततस्ते धृतराष्ट्रस्य भीष्मस्य च महात्मनः ।	KK-01-14-226-041c
अन्येषां च तदर्हाणां चक्रुः पादाभिवन्दनम् ॥	KK-01-14-226-042a
पृष्टास्तु कुशलप्रश्नं सर्वेण नगरेण ते ।	KK-01-14-226-042c
समाविशन्त वेश्मानि धृतराष्ट्रस्य शासनात् ॥ ॥	KK-01-14-226-042e
	
	
	
	
अध्यायः 227	
	
	
	
`वैशम्पायन उवाच ।	KK-01-14-227-001
	
दुर्योधनस्य महिषी काशिराजसुता तदा ।	KK-01-14-227-001a
धृतराष्ट्रस्य पुत्राणां वधूभिः सहिता तदा ॥	KK-01-14-227-001c
पाञ्चालीं प्रतिजग्राह साध्वीं श्रियमिवापराम् ।	KK-01-14-227-002a
पूजयामास पूजार्हां शचीदेवीमिवागताम् ॥	KK-01-14-227-002c
ववन्दे तत्र गान्धारीं कृष्णया सह माधवी ।	KK-01-14-227-003a
आशिषश्च प्रयुक्त्वा तु पाञ्चालीं परिषस्वजे ॥	KK-01-14-227-003c
परिष्वज्यैव गान्धारी कृष्णां कमललोचनाम् ।	KK-01-14-227-004a
पुत्राणां मम पाञ्चाली मृत्युरेवेत्यमन्यत ॥	KK-01-14-227-004c
सञ्चिन्त्य विदुरं प्राह युक्तितः सुबलात्मजा ।	KK-01-14-227-005a
कुन्तीं राजसुतां क्षत्तः सवधूं सपरिच्छदाम् ॥	KK-01-14-227-005c
पाण्डोर्निवेशनं शीघ्रं नीयतां यदि रोचते ।	KK-01-14-227-006a
करणेन मुहूर्तेन नक्षत्रेण शुभे तिथौ ॥	KK-01-14-227-006c
यथा सुखं तथा कुन्ती रंस्यते स्वगृहे सुतैः ।	KK-01-14-227-007a
तथेत्येव तदा क्षत्ता कारयामास तत्तथा ॥	KK-01-14-227-007c
पूजयामासुरत्यर्थं बान्धवाः पाण्डवांस्तदा ।	KK-01-14-227-008a
नागराः श्रेणिमुख्याश्च पूजयन्ति स्म पाण्डवान् ॥	KK-01-14-227-008c
भीष्मो द्रोणः कृपः कर्णो बाह्लीकः ससुतस्तदा ।	KK-01-14-227-009a
शासनाद्धृतराष्ट्रस्य अकुर्वन्नतिथिक्रियाम् ॥	KK-01-14-227-009c
एवं विहरतां तेषां पाण्डवानां महात्मनाम् ।	KK-01-14-227-010a
नेता सर्वस्य कार्यस्य विदुरो राजशासनात् ॥'	KK-01-14-227-010c
विश्रान्तास्ते महात्मानः कञ्चित्कालं सकेशवाः ।	KK-01-14-227-011a
आहूता धृतराष्ट्रेण राज्ञा शान्तनवेन च ॥	KK-01-14-227-011c
धृतराष्ट्र उवाच ।	KK-01-14-227-012
भ्रातृभिः सह कौन्तेय निबोधेदं वचो मम ।	KK-01-14-227-012a
`पाण्डुना वर्धितं राज्यं पाण्डुना पालितं जगत् ॥	KK-01-14-227-012c
शासनान्मम कौन्तेय मम भ्राता महाबलः ।	KK-01-14-227-013a
कृतवान्दुष्करं कर्म नित्यमेव विशाम्पते ॥	KK-01-14-227-013c
तस्मात्त्वमपि कौन्तेय शासनं कुरु मा चिरम् ।	KK-01-14-227-014a
मम पुत्रा दुरात्मानः सर्वेऽहङ्कारसंयुताः ॥	KK-01-14-227-014c
शासनं न करिष्यन्ति मम नित्यं युधिष्ठिर ।	KK-01-14-227-015a
स्वकार्यनिरतैर्नित्यमवलिप्तैर्दुरात्मभिः ॥'	KK-01-14-227-015c
पुनर्वै विग्रहो मा भूत्खाण्डवप्रस्थमाविश ।	KK-01-14-227-016a
न हि वो वसतस्तत्र कश्चिच्छक्तः प्रबाधितुम् ॥	KK-01-14-227-016c
संरक्ष्यमाणान्पार्थेन त्रिदशानिव वज्रिणा ।	KK-01-14-227-017a
अर्धराज्यं तु सम्प्राप्य खाण्डवप्रस्थणाविश ॥	KK-01-14-227-017c
`केशवो यदि मन्यते तत्कर्तव्यमसंशयम् ॥'	KK-01-14-227-018ac
वैशम्पायन उवाच ।	KK-01-14-227-019
प्रतिगृह्य तु तद्वाक्यं नृपं सर्वे प्रणम्य च ।	KK-01-14-227-019a
`वासुदेवेन सम्मन्त्र्य पाण्डवाः समुपाविशन् ॥	KK-01-14-227-019c
धृतराष्ट्र उवाच ।	KK-01-14-227-020
अभिषेकस्य सम्भारान्क्षत्तरानय मा चिरम् ।	KK-01-14-227-020a
अभिषिक्तं करिष्यामि ह्यद्य वै कुरुनन्दनम् ॥	KK-01-14-227-020c
ब्राह्मणा नैगमश्रेष्ठाः श्रेणीमुख्याश्च सर्वतः ।	KK-01-14-227-021a
आहूयन्तां प्रकृतयो बान्धवाश्च विशेषतः ॥	KK-01-14-227-021c
पुण्याहं वाच्यतां तात गोसहस्रं प्रदीयताम् ।	KK-01-14-227-022a
ग्राममुख्याश्च विप्रेभ्यो दीयन्तां बहुदक्षिणाः ॥	KK-01-14-227-022c
अङ्गदे मकुटं क्षत्तर्हस्ताभरणमानय ।	KK-01-14-227-023a
मुक्तावलीश्च हारं च निष्काणि कटकानि च ॥	KK-01-14-227-023c
कटिबन्धश्च सूत्रं च तथोदरनिबन्धनम् ।	KK-01-14-227-024a
अष्टोत्तरसहस्रं तु ब्राह्मणाधिष्ठिता गजाः ॥	KK-01-14-227-024c
जाह्नवीसलिलं शीघ्रमानीयन्तां पुरोहितैः ।	KK-01-14-227-025a
अभिषेकोदकक्लिन्नं सर्वाभरणभूषितम् ॥	KK-01-14-227-025c
औपवाह्योपरिगतं दिव्यचारमरवीजितम् ।	KK-01-14-227-026a
सुवर्णमणिचित्रेण श्वेतच्छत्रेण शोभितम् ॥	KK-01-14-227-026c
जयेति द्विजवाक्येनु स्तूयमानं नृपैस्तथा ।	KK-01-14-227-027a
दृष्ट्वा कुन्तीसुतं ज्येष्ठमाजमीढं युधिष्ठिरम् ॥	KK-01-14-227-027c
प्रीताः प्रीतेन मनसा प्रशंसन्तु परे जनाः ।	KK-01-14-227-028a
पाण्डोः कृतोपकारस्य राज्यं दत्वा ममैव च ॥	KK-01-14-227-028c
प्रतिक्रिया कृतमिदं भविष्यति न संशयः ।	KK-01-14-227-029a
भीष्मो द्रोणः कृपः क्षत्ता साधुसाध्वित्यथाब्रुवन् ॥	KK-01-14-227-029c
श्रीवासुदेव उवाच ।	KK-01-14-227-030
युक्तमेतन्महाभाग कौरवाणां यशस्करम् ।	KK-01-14-227-030a
शीघ्रमद्यैव राजेन्द्र त्वयोक्तं कर्तुमर्हसि ॥	KK-01-14-227-030c
इत्येवमुक्तो वार्ष्णेयस्त्वरयामास तत्तदा ।	KK-01-14-227-031a
तथोक्तं धृतराष्ट्रेण कारयामास केशवः ॥	KK-01-14-227-031c
तस्मिन्क्षणे महाराज कृष्णद्वैपायनस्तदा ।	KK-01-14-227-032a
आगत्य कुरुभिः सर्वैः पूजितः ससुहृद्गणैः ॥	KK-01-14-227-032c
मूर्धाभिषिक्तैः सहितो ब्राह्मणैर्वेदपारगैः ।	KK-01-14-227-033a
कारयामास विधिवत्केशवानुमते तदा ॥	KK-01-14-227-033c
कृपो द्रोणश्च भीष्मश्च धौम्यश्च व्यासकेशवौ ।	KK-01-14-227-034a
बाह्लीकः सोमदत्तश्च चातुर्वेद्यपुरस्कृताः ॥	KK-01-14-227-034c
अभिषेकं तदा चक्रुर्भद्रपीठे सुसंस्कृतम् ॥	KK-01-14-227-035ac
व्यास उवाच ।	KK-01-14-227-036
जित्वा तु पृथिवीं कृत्स्नां वशे कृत्वा नृपान्भवान् ।	KK-01-14-227-036a
राजसूयादिभिर्यज्ञैः क्रतुभिर्वरदक्षिणैः ॥	KK-01-14-227-036c
स्नात्वा ह्यवभृथस्नानं मोदतां बान्धवैः सह ।	KK-01-14-227-037a
एवमुक्त्वा तु ते सर्वे आशीर्भिरभिपूजयन् ॥	KK-01-14-227-037c
मूर्धाभिषिक्तः कौरव्यः सर्वाभरणभूषितः ।	KK-01-14-227-038a
जयेति संस्तुतो राजा प्रददौ धनमक्षयम् ॥	KK-01-14-227-038c
सर्वमूर्धाभिषिक्तैश्च पूजितः कुरनन्दनः ।	KK-01-14-227-039a
औपवाह्यमथारुह्य श्वेतच्छत्रेण शोभितः ॥	KK-01-14-227-039c
रराज राजाभिमतो महेन्द्र इव दैवतैः ।	KK-01-14-227-040a
ततः प्रदक्षिणीकृत्य नगरं नागसाह्वयम् ॥	KK-01-14-227-040c
प्रविवेश तदा राजा नागरैः पूजितो गृहम् ।	KK-01-14-227-041a
मूर्धाभिषिक्तं कौन्तेयमभ्यगच्छन्त कौरवाः ॥	KK-01-14-227-041c
गान्धारिपुत्राः शोचन्तः सर्वे ते सह बान्धवैः ।	KK-01-14-227-042a
ज्ञात्वा शोकं च पुत्राणां धृतराष्ट्रोऽब्रवीदिदं ॥	KK-01-14-227-042c
समक्षं वासुदेवस्य कुरूणां च समक्षतः ।	KK-01-14-227-043a
अभिषेकस्त्वया प्राप्तो दुष्प्रापो ह्यकृतात्मभिः ॥	KK-01-14-227-043c
गच्छ त्वमद्यैव नृप कृतकृत्योऽसि कौरव ।	KK-01-14-227-044a
आयुः पुरूरवा राजन्नहुषेण ययातिना ॥	KK-01-14-227-044c
तत्रैव निवसन्ति स्म खाण्डवे तु नृपोत्तम ।	KK-01-14-227-045a
राजधानी तु सर्वेषां पौरवाणां महाभुज ॥	KK-01-14-227-045c
विनाशितं मुनिगणैर्लोभाद्बुधसुतस्य वै ।	KK-01-14-227-046a
तस्मात्त्वं खाण्डवप्रस्थं पुरं राष्ट्रं च वर्धय ॥	KK-01-14-227-046c
ब्राह्मणाः क्षत्रिया वैश्याः शूद्राश्च कृतलक्षणाः ।	KK-01-14-227-047a
त्वद्भक्त्या जन्तवश्चान्ये भजन्त्येव पुरं शुभम् ॥	KK-01-14-227-047c
पुरं राष्ट्रं समृद्धं वै धनधान्यसमाकुलम् ।	KK-01-14-227-048a
तस्माद्गच्छस्व कौन्तेय भ्रातृभिः सहितोऽनघ ॥	KK-01-14-227-048c
वैशम्पायन उवाच ।	KK-01-14-227-049
प्रतिगृह्य तु तद्वाक्यं तस्मै सर्वे प्रणम्य च ।	KK-01-14-227-049a
रथैर्नागैर्हयैश्चापि सहितास्तु पदातिभिः ॥	KK-01-14-227-049c
प्रतस्थिरे ततो घोषसंयुक्तैः स्यन्दनैर्वरैः ।	KK-01-14-227-050a
तान्दृष्ट्वा नागराः सर्वे भक्त्या चैव प्रतस्थिरे ॥	KK-01-14-227-050c
गच्छतः पाण्डवैः सार्धं दृष्ट्वा नागपुरालयात् ।	KK-01-14-227-051a
पाण्डवैः सहिता गन्तुं नार्हतेति च नागरान् ॥	KK-01-14-227-051c
घोषयामास नगरे धार्तराष्ट्रः ससौबलः ।	KK-01-14-227-052a
'ततस्ते पाण्डवास्तत्र गत्वा कृष्णपुरोगमाः ॥	KK-01-14-227-052c
मण्डयाञ्चक्रिरे तद्वै पुरं स्वर्गादिव च्युतम् ।	KK-01-14-227-053a
`वासुदेवो जगन्नाथश्चिन्तयामास वासवम् ॥	KK-01-14-227-053c
महेन्द्रश्चिन्तितो राजन्विश्वकर्माणमादिशत् ।	KK-01-14-227-054a
विश्वकर्मन्महाप्राज्ञ अद्यप्रभृति तत्पुरम् ॥	KK-01-14-227-054c
इन्द्रप्रस्थमिति ख्यातं दिव्यं भूम्यां भविष्यति ।	KK-01-14-227-055a
महेन्द्रशासनाद्गत्वा विश्वकर्मा तु केशवम् ॥	KK-01-14-227-055c
प्रणम्य प्रणिपातार्हं किं करोमीत्यभाषत ।	KK-01-14-227-056a
वासुदेवस्तु तच्छ्रुत्वा विश्वकर्माणमूचिवान् ॥	KK-01-14-227-056c
कुरुष्व कुरुराजस्य महेन्द्रपुरसन्निभम् ।	KK-01-14-227-057a
इन्द्रेण कृतनामानमिन्द्रप्रस्थं महापुरम् ॥	KK-01-14-227-057c
वैशम्पायन उवाच ।	KK-01-14-227-058
ततः पुण्ये शिवे देशे शान्तिं कृत्वा महारथाः ।	KK-01-14-227-058a
स्वस्तिवाच्य यथान्यायमिन्द्रप्रस्थं भवत्विति ॥	KK-01-14-227-058c
तत्पुरं मापयामासुर्द्वैपायनपुरोगमाः ।	KK-01-14-227-059a
`ततः स विश्वकर्मा तु चकार पुरमुत्तमम् ॥'	KK-01-14-227-059c
सागरप्रतिरूपाभिः परिखाभिरलङ्कृतम् ।	KK-01-14-227-060a
प्राकारेण च सम्पन्नं दिवमावृत्य तिष्ठता ॥	KK-01-14-227-060c
पाण्डुराभ्रप्रकाशेन हिमरश्मिनिभेन च ।	KK-01-14-227-061a
शुशुभे तत्पुरश्रेष्ठं नागैर्भोगवती यथा ॥	KK-01-14-227-061c
द्विपक्षगरुडप्रख्यैर्द्वारैः सौधैश्च शोभितम् ।	KK-01-14-227-062a
गुप्तमभ्रचयप्रख्यैर्गोपुरैर्मन्दरोपमैः ॥	KK-01-14-227-062c
विविधैरपि निर्विद्धैः शस्त्रोपेतैः सुसंवृतैः ।	KK-01-14-227-063a
शक्तिभिश्चावृतं तद्धि द्विजिह्वैरिव पन्नगैः ॥	KK-01-14-227-063c
तल्पैश्चाभ्यासिकैर्युक्तं शुशुभे योधरक्षितम् ।	KK-01-14-227-064a
तीक्ष्णाङ्कुशशतघ्नीभिर्यन्त्रजालैश्च शोभितम् ॥	KK-01-14-227-064c
आयसैश्च महाचक्रैः शुशुभे तत्पुरोत्तमम् ।	KK-01-14-227-065a
सुविभक्तमहारथ्यं देवताबाधवर्जितम् ॥	KK-01-14-227-065c
विरोचमानं विविधैः पाण्डुरैर्भवनोत्तमैः ।	KK-01-14-227-066a
तत्त्रिविष्टपसङ्काशमिन्द्रप्रस्थं व्यरोचत ॥	KK-01-14-227-066c
मेघवृन्दमिवाकाशे विद्धं विद्युत्समावृतम् ।	KK-01-14-227-067a
तत्र रम्ये शिवे देशे कौरव्यस्य निवेशनम् ॥	KK-01-14-227-067c
शुशुभे धनसम्पूर्णं धनाध्यक्षक्षयोपमम् ।	KK-01-14-227-068a
तत्रागच्छन्द्विजा राजन्सर्ववेदविदां वराः ॥	KK-01-14-227-068c
निवासं रोचयन्ति स्म सर्वभाषाविदस्तथा ।	KK-01-14-227-069a
वणिजश्चाययुस्तत्र नानादिग्भ्यो धनार्थिनः ॥	KK-01-14-227-069c
सर्वशिल्पविदस्तत्र वासायाभ्यागमंस्तदा ।	KK-01-14-227-070a
उद्यानानि च रम्याणि नगरस्य समन्ततः ॥	KK-01-14-227-070c
आम्रैराम्रातकैर्नीपैरशोकैश्चम्पकैस्तथा ।	KK-01-14-227-071a
पुन्नागैर्नागपुष्पैश्च लकुचैः पनसैस्तथा ॥	KK-01-14-227-071c
शालतालतमालैश्च बकुलैश्च सकेतकैः ।	KK-01-14-227-072a
मनोहरैः सुपुष्पैश्च फलभारावनामितैः ॥	KK-01-14-227-072c
प्राचीनामलकैर्लोध्रैरङ्कोलैश्च सुपिष्पितैः ।	KK-01-14-227-073a
जम्बूभिः पाटलाभिश्च कुब्जकैरतिमुक्तकैः ॥	KK-01-14-227-073c
करवीरैः पारिजातैरन्यैश्च विविधैर्द्रुमैः ।	KK-01-14-227-074a
नित्यपुष्पफलोपेतैर्नानाद्विजगणायुतैः ॥	KK-01-14-227-074c
मत्तबर्हिणसङ्घुष्टकोकिलैश्च सदामदैः ।	KK-01-14-227-075a
गृहैरादर्शविमलैर्विविधैश्च लतागृहैः ॥	KK-01-14-227-075c
मनोहरैश्चित्रगृहैस्तथाऽजगतिप्रवतैः ।	KK-01-14-227-076a
वापीभिर्विविधाभिश्च पूर्णाभिः परमाम्भसा ॥	KK-01-14-227-076c
सरोभिरतिरम्यैश्च पद्मोत्पलसुगन्धिभिः ।	KK-01-14-227-077a
हंसकारण्डवयुतैश्चक्रवाकोपशोभितैः ॥	KK-01-14-227-077c
रम्याश्च विविधास्तत्र पुष्करिण्यो वनावृताः ।	KK-01-14-227-078a
तडागानि च रम्याणि बृहन्ति सुबहूनि च ॥	KK-01-14-227-078c
`नदी च नन्दिनी नाम सा पुरीमुपगूहति ।	KK-01-14-227-079a
चातुर्वर्ण्यसमाकीर्णमन्यैः शिल्पिभिरावृतम् ॥	KK-01-14-227-079c
सर्वदाभिसृतं सद्भिः कारितं विश्वकर्मणा ।	KK-01-14-227-080a
उपभोगसमृद्धैश्च सर्वद्रव्यसमावृतम् ॥	KK-01-14-227-080c
नित्यमार्यजनोपेतं नरनारीगणैर्युतम् ।	KK-01-14-227-081a
वाजिवारणसम्पूर्णं गोभिरुष्ट्रैः खरैरजैः ॥	KK-01-14-227-081c
तत्त्रिविष्टपसङ्काशमिन्द्रप्रस्थं व्यरोचत ।	KK-01-14-227-082a
पुरीं सर्वगुणोपेतां निर्मितां विश्वकर्मणा ॥	KK-01-14-227-082c
पौरवाणामधिपतिः कुन्तीपुत्रो युधिष्ठिरः ।	KK-01-14-227-083a
कृतमङ्गलसत्कारैर्ब्राह्मणैर्वेदपारगैः ॥	KK-01-14-227-083c
द्वैपायनं पुरस्कृत्य धौम्यस्याभिमते स्थितः ।	KK-01-14-227-084a
भ्रातृभिः सहितो राजा राजमार्गमतीत्य च ॥	KK-01-14-227-084c
औपवाह्यगतो राजा केशवेन सहाभिभूः ।	KK-01-14-227-085a
तोरणद्वारसुमुखं द्वात्रिंशद्द्वारसंयुतम् ॥	KK-01-14-227-085c
वर्धमानपुरद्वारात्प्रविवेश महाद्युतिः ।	KK-01-14-227-086a
शङ्खदुन्दुभिनिर्घोषाः श्रूयन्ते बहवो भृशम् ॥	KK-01-14-227-086c
जयेति ब्राह्मणगिरः श्रूयन्ते च सहस्रशः ।	KK-01-14-227-087a
संस्तूयमानो मुनिभिः सूतमागधबन्दिभिः ॥	KK-01-14-227-087c
औपवाह्यगतो राजा राजमार्गमतीत्य च ।	KK-01-14-227-088a
कृतमङ्गलसत्कारं प्रविवेश गृहोत्तमम् ॥	KK-01-14-227-088c
प्रविश्य भवनं राजा नागरैरभिसंवृतः ।	KK-01-14-227-089a
प्रहृष्टमुदितैरासीत्सत्कारैरभिपूजितः ॥	KK-01-14-227-089c
पूजयामास विप्रेन्द्रान्केशेन महात्मना ।	KK-01-14-227-090a
ततस्तु राष्ट्रं नगरं नरनारीगणायुतम् ॥	KK-01-14-227-090c
गोधनैश्च समाकीर्णं सस्यैर्वृद्धिं तदागमत् ॥'	KK-01-14-227-091ac
तेषां पुण्यजनोपेतं राष्ट्रमाविशतां महत् ।	KK-01-14-227-092a
पाण्डवानां महाराज शश्वत्प्रीतिरवर्धत ॥	KK-01-14-227-092c
`सौबलेन च कर्णेन धार्तराष्ट्रैः कृपेण च ।	KK-01-14-227-093a
'तथा भीष्मेण राज्ञा च धर्मप्रणयिना सदा ॥	KK-01-14-227-093c
पाण्डवाः समपद्यन्त खाण्डवप्रस्थवासिनः ।	KK-01-14-227-094a
पञ्चभिस्तैर्महेष्वासैरिन्द्रकल्पैः समावृतम् ॥	KK-01-14-227-094c
शुशुभे तत्पुरश्रेष्ठं नागैर्भोगवती यथा ।	KK-01-14-227-095a
`ततस्तु विश्वकर्माणं पूजयित्वा विसृज्य च ॥	KK-01-14-227-095c
द्वैपायनं च सम्पूज्य विसृज्य च नराधिपः ।	KK-01-14-227-096a
वार्ष्णेयमब्रवीद्राजा गन्तुकामं कृतक्षणम् ॥	KK-01-14-227-096c
तव प्रसादाद्वार्ष्णेय राज्यं प्राप्तं मयाऽनघ ।	KK-01-14-227-097a
प्रसादादेव ते वीर शून्यं राष्ट्रं सुदुर्गमम् ॥	KK-01-14-227-097c
तवैव तु प्रसादेन राज्यस्थाश्च भवामहे ।	KK-01-14-227-098a
गतिस्त्वमापत्कालेऽपि पाण्डवानां च माधव ॥	KK-01-14-227-098c
ज्ञात्वा तु कृत्यं कर्तव्यं कारयस्व भवान्हि नः ।	KK-01-14-227-099a
यदिष्टमनुमन्तव्यं पाण्डवानां त्वयाऽनघ ॥	KK-01-14-227-099c
श्रीवासुदेव उवाच ।	KK-01-14-227-100
त्वत्प्रभावान्महाराज्यं सम्प्राप्तं हि स्वधर्मतः ।	KK-01-14-227-100a
पितृपैतामहं राज्यं कथं न स्यात्तव प्रभो ॥	KK-01-14-227-100c
धार्तराष्ट्रा दुराचाराः किं करिष्यन्ति पाण्डवान् ।	KK-01-14-227-101a
यथेष्टं पालय जगच्छश्वद्धर्मधुरं वह ॥	KK-01-14-227-101c
पुनः पुनश्च संहर्षाद्ब्राह्मणान्भर पौरव ।	KK-01-14-227-102a
अद्यैव नारदः श्रीमानागमिष्यति सत्वरः ॥	KK-01-14-227-102c
आदत्स्व तस्य वाक्यानि शासनं कुरु तस्य वै ।	KK-01-14-227-103a
एवमुक्त्वा ततः कुन्तीमभिवाद्य जनार्दनः ॥	KK-01-14-227-103c
उवाच श्लक्ष्णया वाचा गमिष्यामि नमोस्तु ते ।	KK-01-14-227-104a
कुन्त्युवाच ।	KK-01-14-227-104
जातुषं गृहमासाद्य मया प्राप्तं यदानघ ॥	KK-01-14-227-104c
आर्येण समभिज्ञातं त्वया वै यदुपुङ्गव ।	KK-01-14-227-105a
त्वया नाथेन गोविन्द दुःखं तीर्णं महत्तरम् ॥	KK-01-14-227-105c
त्वं हि नाथस्त्वनाथानां दरिद्राणां विशेषतः ।	KK-01-14-227-106a
सर्वदुःखानि शाम्यन्ति तव सन्दर्शनान्मम ॥	KK-01-14-227-106c
स्मरस्वैनान्महाप्राज्ञ तेन जीवन्ति पाण्डवाः ॥	KK-01-14-227-107ac
वैशम्पायन उवाच ।	KK-01-14-227-108
करिष्यामीति चामन्त्र्य अभिवाद्य पितृष्वसाम् ।	KK-01-14-227-108a
गमनाय मतिं चक्रे वासुदेवः सहानुगः ॥'	KK-01-14-227-108c
तान्निवेश्य ततो वीरः सह रामेण कौरवान् ।	KK-01-14-227-109a
ययौ द्वारवतीं राजन्पाण्डवानुमते तदा ॥ ॥	KK-01-14-227-109c
	
	
	
	
अध्यायः 228	
	
	
जनमेजय उवाच ।	KK-01-14-228-001
एवं सम्प्राप्य राज्यं तदिन्द्रप्रस्थे तपोधन ।	KK-01-14-228-001a
अत ऊर्ध्वं नरव्याघ्राः किमकुर्वत पाण्डवाः ॥	KK-01-14-228-001c
सर्व एव महात्मानः सर्वे मम पितामहाः ।	KK-01-14-228-002a
द्रौपदी धर्मपत्नी च कथं तानन्ववर्तत ॥	KK-01-14-228-002c
कथमासुश्च कृष्णायामेकस्यां ते नरर्षभाः ।	KK-01-14-228-003a
वर्तमाना महाभागा नाभिद्यन्त परस्परम् ॥	KK-01-14-228-003c
श्रोतुमिच्छाम्यहं तत्र विस्तरेण यथातथम् ।	KK-01-14-228-004a
तेषां चेष्टितमन्योन्यं युक्तानां कृष्णया सह ॥	KK-01-14-228-004c
वैशम्पायन उवाच ।	KK-01-14-228-005
धृतराष्ट्राभ्यनुज्ञाता इन्द्रप्रस्थं प्रविश्य तत् ।	KK-01-14-228-005a
रेमिरे पुरुषव्याघ्राः कृष्णया सह पाण्डवाः ॥	KK-01-14-228-005c
प्राप्य राज्यं महातेजाः सत्यसन्धो युधिष्ठिरः ।	KK-01-14-228-006a
पालयामास धर्मेण पृथिवीं भ्रातृभिः सह ॥	KK-01-14-228-006c
जितारयो महात्मानः सत्यधर्मपरायणाः ।	KK-01-14-228-007a
एवं पुरमिदं प्राप्य तत्रोषुः पाण्डुनन्दनाः ॥	KK-01-14-228-007c
कुर्वाणाः पौरकार्याणि सर्वाणि भरतर्षभाः ।	KK-01-14-228-008a
आसाञ्चक्रुर्महार्हेषु पार्थिवेष्वासनेषु च ॥	KK-01-14-228-008c
तेषु तत्रोपविष्टेषु पाण्डवेषु महात्मसु ।	KK-01-14-228-009a
आययौ धर्मराजं तु द्रष्टुकामोऽथ नारदः ॥	KK-01-14-228-009c
`पथा नक्षत्रजुष्टेन सुपर्णाचरितेन च ।	KK-01-14-228-010a
चन्द्रसूर्यप्रकाशेन सेवितेन महर्षिभिः ॥	KK-01-14-228-010c
नभस्स्थलेन दिव्येन दुर्लभेनातपस्विनाम् ।	KK-01-14-228-011a
भूतार्चितो भूतधरां राष्ट्रमन्दिरभूषिताम् ॥	KK-01-14-228-011c
अवेक्षमाणो द्युतिमानाजगाम महातपाः ।	KK-01-14-228-012a
सर्ववेदान्तगो विप्रः सर्ववेदाङ्गपारगः ॥	KK-01-14-228-012c
परेण तपसा युक्तो ब्राह्मेण तपसा वृतः ।	KK-01-14-228-013a
नये नीतौ च निरतो विश्रुतश्च महामुनिः ॥	KK-01-14-228-013c
परात्परतरं प्राप्तो धर्मान्समभिजग्मिवान् ।	KK-01-14-228-014a
भावितात्मा गतरजाः शान्तो मृदुर्ऋजुर्द्विजः ॥	KK-01-14-228-014c
धर्मेणाधिगतः सर्वैर्देवदानवमानुषैः ।.	KK-01-14-228-015a
क्षीणकर्मसु पापेषु भूतेषु विविधेषु च ॥	KK-01-14-228-015c
सर्वथा कृतमर्यादो वेदेषु विविधेषु च ।	KK-01-14-228-016a
शतशः सोमपा यज्ञे पुण्ये पुण्यकृदग्निचित् ॥	KK-01-14-228-016c
ऋक्सामयजुषां वेत्ता न्यायदृग्धर्मकोविदः ।	KK-01-14-228-017a
ऋजुरारोहबान्वृद्धो भूयिष्ठपथिकोऽनघः ॥	KK-01-14-228-017c
श्लक्ष्णया शिखयोपेतः सम्पन्नः परमत्विषा ।	KK-01-14-228-018a
अवदाते च सूक्ष्मे च दिव्ये च रचिते शुभे ॥	KK-01-14-228-018c
महेन्द्रदत्ते महती बिभ्रत्परमवाससी ।	KK-01-14-228-019a
जाम्बूनदमये दिव्ये गण्डूपदमुखे नवे ॥	KK-01-14-228-019c
अग्न्यर्कसदृशे दिव्ये धारयन्कुण्डले शुभे ।	KK-01-14-228-020a
राजतच्छत्रमुच्छ्रित्य चित्रं परमवर्चसम् ॥	KK-01-14-228-020c
प्राप्य दुष्प्रापमन्येन ब्रह्मवर्चसमुत्तमम् ।	KK-01-14-228-021a
भवने भूमिपालस्य बृहस्पतिरिवाप्लुतः ॥	KK-01-14-228-021c
संहितायां च सर्वेषां स्थितस्योपस्थितस्य च ।	KK-01-14-228-022a
द्विपदस्य च धर्मस्य क्रमधर्मस्य पारगः ॥	KK-01-14-228-022c
गाधा सामानुसामज्ञः साम्नां परमवल्गुनाम् ।	KK-01-14-228-023a
आत्मनः सर्वमोक्षिभ्यः कृतिमान्कृत्यवित्सदा ॥	KK-01-14-228-023c
यजुर्धर्मैर्बहुविधैर्मतो मतिमतां वरः ।	KK-01-14-228-024a
विदितार्थः समश्चैव च्छेत्ता निगमसंशयान् ॥	KK-01-14-228-024c
अर्थनिर्वचने नित्यं संशयच्छिदसंशयः ।	KK-01-14-228-025a
प्रकृत्या धर्मकुशलो दाता धर्मविशारदः ॥	KK-01-14-228-025c
लोपेनागमधर्मेण सङ्क्रमेण च वृत्तिषु ।	KK-01-14-228-026a
एकशब्दांश्च नानार्थानेकार्थांश्च पृथक्कृतान् ॥	KK-01-14-228-026c
पृथगर्थाभिधानांश्च प्रयोगानन्ववेक्षिता ।	KK-01-14-228-027a
प्रमाणभूतो लोकेषु सर्वाधिकरणेषु च ॥	KK-01-14-228-027c
सर्ववर्णविकारेषु नित्यं कुशलपूजितः ।	KK-01-14-228-028a
स्वरेऽस्वरे च विविधे वृत्तेषु विविधेषु च ॥	KK-01-14-228-028c
समस्थानेषु सर्वेषु समाम्नायेषु धातुषु ।	KK-01-14-228-029a
उद्देश्यानां समाख्याता सर्वमाख्यातमुद्दिशन् ॥	KK-01-14-228-029c
अभिसन्धिषु तत्त्वज्ञः पदान्यङ्गान्यनुस्मरन् ।	KK-01-14-228-030a
कालधर्मेण निर्दिष्टं यथार्थं च विचारयन् ॥	KK-01-14-228-030c
चिकीर्षितं च यो वेत्ता यथा लोकेन संवृतम् ।	KK-01-14-228-031a
विभाषितं च समयं भाषितं हृदयङ्गमम् ॥	KK-01-14-228-031c
आत्मने च परस्मै च स्वरसंस्कारयोगवित् ।	KK-01-14-228-032a
एषां स्वराणां ज्ञाता च बोद्धा प्रवचनः स्वराट् ॥	KK-01-14-228-032c
विज्ञाता चोक्तवाक्यानामेकतां बहुतां तथा ।	KK-01-14-228-033a
बोद्धा हि परमार्थांश्च विविधांश्च व्यतिक्रमान् ॥	KK-01-14-228-033c
अभेदतश्च बहुशो बहुशश्चापि भेदतः ।	KK-01-14-228-034a
वक्ता विविधवाक्यानां नानादेशसमीक्षिता ॥	KK-01-14-228-034c
पञ्चागमांश्च विविधानादेशांश्च समीक्षिता ।	KK-01-14-228-035a
नानार्थकुशलस्तत्र तद्धितेषु च कृत्स्नशः ॥	KK-01-14-228-035c
परिभूषयिता वाचां वर्णतः स्वरतोऽर्थतः ।	KK-01-14-228-036a
प्रत्ययं च समाख्याता नियतं प्रतिधातुकम् ॥	KK-01-14-228-036c
पञ्च चाक्षरजातानि स्वरसंज्ञानि यानि च ।	KK-01-14-228-037a
तमागतमृषिं दृष्ट्वा प्रत्युद्गम्याभिवाद्य च ॥'	KK-01-14-228-037c
आसनं रुचिरं तस्मै प्रददौ स युधिष्ठिरः ।	KK-01-14-228-038a
`कृष्णाजिनोत्तरे तस्मिन्नुपविष्टो महानृषिः ॥'	KK-01-14-228-038c
देवर्षेरुपविष्टस्य स्वयमर्घ्यं यथाविधि ।	KK-01-14-228-039a
प्रादाद्युधिष्ठिरो धीमान्राज्यं तस्मै न्यवेदयत् ।	KK-01-14-228-039c
प्रतिगृह्य तु तां पूजामृषिः प्रीतमनास्तदा ॥	KK-01-14-228-039e
आशीर्भिर्वर्धयित्वा च तमुवाचास्यतामिति ।	KK-01-14-228-040a
निषसादाभ्यनुज्ञातस्ततो राजा युधिष्ठिरः ॥	KK-01-14-228-040c
प्रेषयामास कृष्णायै भगवन्तमुपस्थितम् ।	KK-01-14-228-041a
श्रुत्वैतद्द्रौपदी चापि शुचिर्भूत्वा समाहिता ॥	KK-01-14-228-041c
जगाम तत्र यत्रास्ते नारदः पाण्डवैः सह ।	KK-01-14-228-042a
तस्याभिवाद्य चरणौ देवर्षेर्धर्मचारिणी ॥	KK-01-14-228-042c
कृताञ्जलिः सुसंवीता स्थिताऽथ द्रुपदात्मजा ।	KK-01-14-228-043a
तस्याश्चापि स धर्मात्मा सत्यवागृषिसत्तमः ॥	KK-01-14-228-043c
आशिषो विविधाः प्रोच्य राजपुत्र्यास्तु नारदः ।	KK-01-14-228-044a
गम्यतामिति होवाच भगवांस्तामनिन्दिताम् ॥	KK-01-14-228-044c
गतायामथ कृष्णायां युधिष्ठिरपुरोगमान् ।	KK-01-14-228-045a
विविक्ते पाण्डवान्सर्वानुवाच भगवानृषिः ॥	KK-01-14-228-045c
पाञ्चाली भवतामेका धर्मपत्नी यशस्विनी ।	KK-01-14-228-046a
यथा वो नात्र भेदः स्यात्तथा नीतिर्विधीयतां ॥	KK-01-14-228-046c
सुन्दोपसुन्दौ हि पुरा भ्रातरौ सहितावुभौ ।	KK-01-14-228-047a
आस्तामवध्यावन्येषां त्रिषु लोकेषु विश्रुतौ ॥	KK-01-14-228-047c
एकराज्यावेकगृहावेकशय्यासनाशनौ ।	KK-01-14-228-048a
तिलोत्तमायास्तौ हेतोरन्योन्यमभिजघ्नतुः ॥	KK-01-14-228-048c
रक्ष्यतां सौहृदं तस्मादन्योन्यप्रीतिभावकम् ।	KK-01-14-228-049a
यथा वो नात्र भेदः स्यात्तत्कुरुष्व युधिष्ठिर ॥	KK-01-14-228-049c
युधिष्ठिर उवाच ।	KK-01-14-228-050
सुन्दोपसुन्दावसुरौ कस्य पुत्रौ महामुने ।	KK-01-14-228-050a
उत्पन्नश्च कथं भेदः कथं चान्योन्यमघ्नताम् ॥	KK-01-14-228-050c
अप्सरा देवकन्या वै कस्य चैषा तिलोत्तमा ।	KK-01-14-228-051a
यस्याः कामेन सम्मत्तौ जघ्नतुस्तौ परस्परम् ॥	KK-01-14-228-051c
एतत्सर्वं यथा वृत्तं विस्तरेण तपोधन ।	KK-01-14-228-052a
श्रोतुमिच्छामहे ब्रह्मन्परं कौतूहलं हि मे ॥ ॥	KK-01-14-228-052c
	
	
	
	
अध्यायः 229	
	
	
नारद उवाच ।	KK-01-14-229-001
शणु मे विस्तरेणेममितिहासं पुरातनम् ।	KK-01-14-229-001a
भ्रातृभिः सहितः पार्थ यथा वृत्तं युधिष्ठिर ॥	KK-01-14-229-001c
महासुरस्यान्ववाये हिरण्यकशिपोः पुरा ।	KK-01-14-229-002a
निकुम्भो नाम दैत्येन्द्रस्तेजस्वी बलवानभूत् ॥	KK-01-14-229-002c
तस्य पुत्रौ महावीर्यौ जातौ भीमपराक्रमौ ।	KK-01-14-229-003a
सुन्दोपसुन्दौ दैत्येन्द्रौ दारुणौ क्रूरमानसौ ॥	KK-01-14-229-003c
तावेकनिश्चयौ दैत्यावेककार्यार्थसम्मतौ ।	KK-01-14-229-004a
निरन्तरमवर्तेतां समदुःखसुखावुभौ ॥	KK-01-14-229-004c
विनाऽन्योन्यं न भुञ्जाते विनाऽन्योन्यं न जल्पतः ।	KK-01-14-229-005a
अन्योन्यस्य प्रियकरावन्योन्यस्य प्रियंवदौ ॥	KK-01-14-229-005c
एकशीलसमाचारौ द्विधैवैकोऽभवत्कृतः ।	KK-01-14-229-006a
तौ विवृद्धौ महावीर्यौ कार्येष्वप्येकनिश्चयौ ॥	KK-01-14-229-006c
त्रैलोक्यविजयार्थाय समाधायैकनिश्चयम् ।	KK-01-14-229-007a
दीक्षां कृत्वा गतौ विन्ध्यं तावुग्रं तेपतुस्तपः ॥	KK-01-14-229-007c
तौ तु दीर्घेण कालेन तपोयुक्तौ बभूवतुः ।	KK-01-14-229-008a
क्षुत्पिपासापरिश्रान्तौ जटावल्कलधारिणौ ॥	KK-01-14-229-008c
मलोपचितसर्वाङ्गौ वायुभक्षौ बभूवतुः ।	KK-01-14-229-009a
आत्ममांसानि जुह्वान्तौ पादाङ्गुष्ठाग्रधिष्ठितौ ।	KK-01-14-229-009c
ऊर्ध्वबाहू चानिमिषौ दीर्घकालं धृतव्रतौ ॥	KK-01-14-229-019e
तयोस्तपःप्रभावेण दीर्घकालं प्रतापितः ।	KK-01-14-229-010a
धूमं प्रमुमुचे विन्ध्यस्तद्भुतमिवाभवत् ॥	KK-01-14-229-010c
ततो देवा भयं जग्मुरुग्रं दृष्ट्वा तयोस्तपः ।	KK-01-14-229-011a
तपोविघातार्थमथो देवा विघ्नानि चक्रिरे ॥	KK-01-14-229-011c
रत्नैः प्रलोभयामासुः स्त्रीभिश्चोभौ पुनःपुनः ।	KK-01-14-229-012a
न च तौ चक्रतुर्भङ्गं व्रतस्य सुमहाव्रतौ ॥	KK-01-14-229-012c
अथ मायां पुनर्देवास्तयोश्चक्रुर्महात्मनोः ।	KK-01-14-229-013a
भगिन्यो मातरो भार्यास्तयोश्चात्मजनस्तथा ॥	KK-01-14-229-013c
प्रपात्यमाना विस्रस्ताः शूलहस्तेन रक्षसा ।	KK-01-14-229-014a
भ्रष्टाभरणकेशान्ता भ्रष्टाभरणवाससः ॥	KK-01-14-229-014c
अभिभाष्य ततः सर्वास्तौ त्राहीति विचुक्रुशुः ।	KK-01-14-229-015a
न च तौ चक्रतुर्भङ्गं व्रतस्य सुमहाव्रतौ ॥	KK-01-14-229-015c
यदा क्षोभं नोपयाति नार्तिमन्यतरस्तयोः ।	KK-01-14-229-016a
ततः स्त्रियस्ता भूतं च सर्वमन्तरधीयत ॥	KK-01-14-229-016c
ततः पितामहः साक्षादभिगम्य महासुरौ ।	KK-01-14-229-017a
वरेण च्छ्दयामास क्वलोकहितः प्रभुः ॥	KK-01-14-229-017c
ततः सुन्दोपसुन्दौ तौ भ्रातरौ दृढविक्रमौ ।	KK-01-14-229-018a
दृष्ट्वा पितामहं देवं तस्थतुः प्राञ्जली तदा ॥	KK-01-14-229-018c
ऊचतुश्च प्रभुं देवं तस्तौ सहितौ तदा ।	KK-01-14-229-019a
आवयोस्तपसाऽनेन यदि प्रीतः पितामहः ॥	KK-01-14-229-019c
मायाविदावस्त्रविदौ बलिनौ कामरूपिणौ ।	KK-01-14-229-020a
उभावप्यमरौ स्यावः प्रसन्नो यदि नौ प्रभुः ॥	KK-01-14-229-020c
ब्रह्मोवाच ।	KK-01-14-229-021
ऋतेऽमरत्वं युवयोः सर्वमुक्तं भविष्यति ।	KK-01-14-229-021a
अन्यद्वृणीतं मृत्योश्च विधानममरैः सम् ॥	KK-01-14-229-021c
प्रभविष्याव इति यन्महदभ्युद्यतं तपः ।	KK-01-14-229-022a
युवयोर्हेतुनानेन नामरत्वं विधीयते ॥	KK-01-14-229-022c
त्रैलोक्यविजयार्थाय भवद्भ्यामास्थितं तपः ।	KK-01-14-229-023a
हेतुनाऽनेन दैत्येन्द्रौ न वां कामं करोम्यहम् ॥	KK-01-14-229-023c
सुन्दोपसुन्दावूचतुः ।	KK-01-14-229-024
त्रिषु लोकेषु यद्भूतं किञ्चित्स्थावरजङ्गमम् ।	KK-01-14-229-024a
सर्वस्मान्नौ भयं न स्यादृतेऽन्योन्यं पितामह ॥	KK-01-14-229-024c
पितामह उवाच ।	KK-01-14-229-025
यत्प्रार्थितं यथोक्तं च काममेतद्ददानि वाम् ।	KK-01-14-229-025a
मृत्योर्विधानमेतच्च यथावद्वा भविष्यति ॥	KK-01-14-229-025c
नारद उवाच ।	KK-01-14-229-026
ततः पितामहो दत्त्वा वरमेतत्तदा तयोः ।	KK-01-14-229-026a
निवर्त्य तपसस्तौ च ब्रह्मलोकं जगाम ह ॥	KK-01-14-229-026c
लब्ध्वा वराणि दैत्येन्द्रावथ तौ भ्रातरावुभौ ।	KK-01-14-229-027a
अवध्यौ सर्वलोकस्य स्वमेव भवनं गतौ ॥	KK-01-14-229-027c
तौ तु लब्धवरौ दृष्ट्वा कृतकामौ मनस्विनौ ।	KK-01-14-229-028a
सर्वः सुहृञ्जनस्ताभ्यां प्रहर्षमुपजग्मिवान् ॥	KK-01-14-229-028c
ततस्तौ तु जटा भित्त्वा मौलिनौ सम्बभूवतुः ।	KK-01-14-229-029a
महार्हाभरणोपेतौ विरजोम्बरधारिणौ ॥	KK-01-14-229-029c
अकालकौमुदीं चैव चक्रतुः सार्वकालिकीम् ।	KK-01-14-229-030a
नित्यः प्रमुदितः सर्वस्तयोश्चैव सुहृञ्जनः ॥	KK-01-14-229-030c
भक्ष्यतां भुज्यतां नित्यं दीयतां रम्यतामिति ।	KK-01-14-229-031a
गीयेतां पीयतां चेति शब्दश्चासीद्गृहे गृहे ॥	KK-01-14-229-031c
तत्रतत्र महानादैरुत्कृष्टतलनादितैः ।	KK-01-14-229-032a
हृष्टं प्रमुदितं सर्वं दैत्यानामभवत्पुरम् ॥	KK-01-14-229-032c
तैस्तैर्विहारैर्बहुभिर्दैत्यानां कामरूपिणाम् ।	KK-01-14-229-033a
समाः सङ्क्रीडतां तेषामहरेकमिवाभवत् ॥ ॥	KK-01-14-229-033c
	
	
	
	
अध्यायः 230	
	
	
	
नारद उवाच ।	KK-01-14-230-001
	
उत्सवे वृत्तमात्रे तु त्रैलोक्याकाङ्क्षिणावुभौ ।	KK-01-14-230-001a
मन्त्रयित्वा ततः सेनां तावज्ञापयतां तदा ॥	KK-01-14-230-001c
सुहृद्भिरप्यनुज्ञातौ दैत्यैर्वृद्धैश्च मन्त्रिभिः ।	KK-01-14-230-002a
कृत्वा प्रास्थानिकं रात्रौ मघासु ययतुस्तदा ॥	KK-01-14-230-002c
गदापिट्टशधारिण्या शूलमुद्गरहस्तया ।	KK-01-14-230-003a
प्रस्थितौ सह वर्मिण्या महत्या दैत्यसेनया ॥	KK-01-14-230-003c
मङ्गलैः स्तुतिभिश्चापि विजयप्रतिसंहितैः ।	KK-01-14-230-004a
चारणैः स्तूयमानौ तौ जग्मतुः परया मुदा ॥	KK-01-14-230-004c
तावन्तरिक्षमुत्प्लुत्य दैत्यौ कामगमावुभौ ।	KK-01-14-230-005a
देवानामेव भवनं जग्मतुर्युद्दुर्मदौ ॥	KK-01-14-230-005c
तयोरागमनं ज्ञात्वा वरदानं च तत्प्रभोः ।	KK-01-14-230-006a
हित्वा त्रिविष्टपं जग्मुर्ब्रह्मलोकं ततः सुराः ॥	KK-01-14-230-006c
ताविन्द्रलोकं निर्जित्य यक्षरक्षोगणांस्तदा ।	KK-01-14-230-007a
खेचराण्यपि भूतानि जघ्नतुस्तीव्रविक्रमौ ॥	KK-01-14-230-007c
अन्तर्भूमिगतान्नागाञ्जित्वा तौ च महारथौ ।	KK-01-14-230-008a
समुद्रवासिनीः सर्वा म्लेच्छजातीर्विजिग्यतुः ॥	KK-01-14-230-008c
ततः सर्वां महीं जेतुमारब्धावुग्रशासनौ ।	KK-01-14-230-009a
सैनिकांश्च समाहूय सुतीक्ष्णं वाक्यमूचतुः ॥	KK-01-14-230-009c
राजर्षयो महायज्ञैर्हव्यकव्यैर्द्विजातयः ।	KK-01-14-230-010a
तेजो बलं च देवानां वर्धन्ति श्रियं तथा ॥	KK-01-14-230-010c
तेषामेवं प्रवृत्तानां सर्वेषामसुरद्विषाम् ।	KK-01-14-230-011a
सम्भूय सर्वैरस्माभिः कार्यः सर्वात्मना वधः ॥	KK-01-14-230-011c
एवं सर्वान्समादिश्य पूर्वतीरे महोदधेः ।	KK-01-14-230-012a
क्रूरां मतिं समास्थाय जग्मतुः सर्वतोमुखौ ॥	KK-01-14-230-012c
यज्ञैर्यजन्ति ये केचिद्याजयन्ति च ये द्विजाः ।	KK-01-14-230-013a
तान्सर्वान्प्रसभं हत्वा बलिनौ जग्मतुस्ततः ॥	KK-01-14-230-013c
आश्रमेष्वग्निहोत्राणि मुनीनां भावितात्मनाम् ।	KK-01-14-230-014a
गृहीत्वा प्रक्षिपन्त्यप्सु विश्रब्धं सैनिकास्तयोः ॥	KK-01-14-230-014c
तपोधनैश्च ये क्रुद्धैः शापा उक्ता महात्मभिः ।	KK-01-14-230-015a
नाक्रामन्त तयोस्तेऽपि वरदाननिराकृताः ॥	KK-01-14-230-015c
नाक्रामन्त यदा शापा बाणा मुक्ताः शिलास्विव ।	KK-01-14-230-016a
नियमान्सम्परित्यज्य व्यद्रवन्त द्विजातयः ॥	KK-01-14-230-016c
पृथिव्यां ये तपःसिद्धा दान्ताः शमपरायणाः ।	KK-01-14-230-017a
तयोर्भयाद्दुद्रुवुस्ते वैनतेयादिवोरगाः ॥	KK-01-14-230-017c
मथितैराश्रमैर्भग्नैर्विकीर्णकलशस्रुवैः ।	KK-01-14-230-018a
शून्यमासीज्जगत्सर्वं कालेनेव हतं तदा ॥	KK-01-14-230-018c
ततो राजन्नदृश्यद्भिर्ऋषिभिश्च महासुरौ ।	KK-01-14-230-019a
उभौ विनिश्चयं कृत्वा विकुर्वाते वधैषिणौ ॥	KK-01-14-230-019c
प्रभिन्नकरटौ मत्तौ भूत्वा कुञ्जररूपिणौ ।	KK-01-14-230-020a
संलीनमपि दुर्गेषु निन्यतुर्यमसादनम् ॥	KK-01-14-230-020c
सिंहौ भूत्वा पुनर्व्याघ्रौ पुनश्चान्तर्हितावुभौ ।	KK-01-14-230-021a
तैस्तैरुपायैस्तौ क्रूरावृषीन्दृष्ट्वा निजघ्नतुः ॥	KK-01-14-230-021c
निवृत्तयज्ञस्वाध्याया प्रनष्टनृपतिद्विजा ।	KK-01-14-230-022a
उत्सन्नोत्सवयज्ञा च बभूव वसुधा तदा ॥	KK-01-14-230-022c
हाहाभूता भयार्ता च निवृत्तविपणापणा ।	KK-01-14-230-023a
निवृत्तदेवकार्या च पुण्योद्वाहविवर्जिता ॥	KK-01-14-230-023c
निवृत्तकृषिगोरक्षा विध्वस्तनगराश्रमा ।	KK-01-14-230-024a
अस्थिकङ्कालसङ्कीर्णा भूर्बभूवोग्रदर्शना ॥	KK-01-14-230-024c
निवृत्तपितृकार्यं च निर्वषट्कारमङ्गलम् ।	KK-01-14-230-025a
जगत्प्रतिभयाकारं दुष्प्रेक्ष्यमभवत्तदा ॥	KK-01-14-230-025c
चन्द्रादित्यौ ग्रहास्तारा नक्षत्राणि दिवौकसः ।	KK-01-14-230-026a
जग्मुर्विषादं तत्कर्म दृष्ट्वा सुन्दोपसुन्दयोः ॥	KK-01-14-230-026c
एवं सर्वा दिशो दैत्यौ जित्वा क्रूरेण कर्मणा ।	KK-01-14-230-027a
निःसपत्नौ कुरुक्षेत्रे निवेशमभिचक्रतुः ॥ ॥	KK-01-14-230-027c
	
	
	
	
	
	
अध्यायः 231	
	
	
	
नारद उवाच ।	KK-01-14-231-001
	
ततो देवर्षयः सर्वे सिद्धाश्च परमर्षयः ।	KK-01-14-231-001a
जग्मुस्तदा परमार्तिं दृष्ट्वा तत्कदनं महत् ॥	KK-01-14-231-001c
तेऽभिजग्मुर्जितक्रोधा जितात्मानो जितेन्द्रियाः ।	KK-01-14-231-002a
पितामहस्य भवनं जगतः कृपया तदा ॥	KK-01-14-231-002c
ततो ददृशुरासीनं सह देवैः पितामहम् ।	KK-01-14-231-003a
सिद्धैर्ब्रह्मर्षिभिश्चैव समन्तात्परिवारितम् ॥	KK-01-14-231-003c
तत्र देवो महादेवस्तत्राग्निर्वायुना सह ।	KK-01-14-231-004a
चन्द्रादित्यौ च शक्रश्च पारमेष्ठ्यास्तथर्षयः ॥	KK-01-14-231-004c
वैखानसा वालखिल्या वानप्रस्था मरीचिपाः ।	KK-01-14-231-005a
अजाश्चैवाविमूढाश्च तेजोगर्भास्तपस्विनः ॥	KK-01-14-231-005c
ऋषयः सर्व एवैते पितामहमुपागमन् ।	KK-01-14-231-006a
ततोऽभिगम्य ते दीनाः सर्व एव महर्षयः ॥	KK-01-14-231-006c
सुन्दोपसुन्दयौः कर्म सर्वमेव शशंसिरे ।	KK-01-14-231-007a
यथा हृतं यथा चैव कृतं येन क्रमेण च ॥	KK-01-14-231-007c
न्यवेदयंस्ततः सर्वमखिलेन पितामहे ।	KK-01-14-231-008a
ततो देवगणाः सर्वे ते चैव परमर्षयः ॥	KK-01-14-231-008c
तमेवार्थं पुरस्कृत्य पितामहमचोदयन् ।	KK-01-14-231-009a
ततः पितामहः श्रुत्वा सर्वेषां तद्वचस्तदा ॥	KK-01-14-231-009c
मुहूर्तमिव सञ्चिन्त्य कर्तव्यस्य च निश्चयम् ।	KK-01-14-231-010a
तयोर्वधं समुद्दिश्य विश्वकर्माणमाह्वयत् ॥	KK-01-14-231-010c
दृष्ट्वा च विश्वकर्माणं व्यादिदेश पितामहः ।	KK-01-14-231-011a
सृज्यतां प्रार्थनीयैका प्रमदेति महातपाः ॥	KK-01-14-231-011c
पितामहं नमस्कृत्य तद्वाक्यमभिनन्द्य च ।	KK-01-14-231-012a
निर्ममे योषितं दिव्यां चिन्तयित्वा पुनःपुनः ॥	KK-01-14-231-012c
त्रिषु लोकेषु यत्किञ्चिद्भूतं स्थावरजङ्गमम् ।	KK-01-14-231-013a
समानयद्दर्शनीयं तत्तदत्र स विश्ववित् ॥	KK-01-14-231-013c
कोटिशश्चैव रत्नानि तस्या गात्रे न्यवेशयत् ।	KK-01-14-231-014a
तां रत्नसङ्घातमयीमसृजद्देवरूपिणीम् ॥	KK-01-14-231-014c
सा प्रयत्नेन महता निर्मिता विश्वकर्मणा ।	KK-01-14-231-015a
त्रिषु लोकेषु नारीणां रूपेणाप्रतिमाभवत् ॥	KK-01-14-231-015c
न तस्याः सूक्ष्ममप्यस्ति यद्गात्रे रूपसम्पदा ।	KK-01-14-231-016a
नियुक्ता यत्र वा दृष्टिर्न सज्जति निरीक्षताम् ॥	KK-01-14-231-016c
सा विग्रहवतीव श्रीः कामरूपा वपुष्मती ।	KK-01-14-231-017a
`पितामहमुपातिष्ठत्किं करोमीति चाब्रवीत् ॥	KK-01-14-231-017c
प्रीतो भूत्वा स दृष्ट्वैव प्रीत्या चास्यै वरं ददौ ।	KK-01-14-231-018a
कान्तत्वं सर्वभूतानां साश्रियानुत्तमं वपुः ॥	KK-01-14-231-018c
सा तेन वरदानेन कर्तुश्च क्रियया तदा ।	KK-01-14-231-019a
'जहार सर्वभूतानां चक्षूंषि च मनांसि च ॥	KK-01-14-231-019c
तिलं तिलं समानीय रत्नानां यद्विनिर्मिता ।	KK-01-14-231-020a
तिलोत्तमेति तत्तस्या नाम चक्रे पितामहः ॥	KK-01-14-231-020c
ब्रह्माणं सा नमस्कृत्य प्राञ्जलिर्वाक्यमब्रवीत् ।	KK-01-14-231-021a
किं कार्यं मयि भूतेश येनास्म्यद्येह निर्मिता ॥	KK-01-14-231-021c
पितामह उवाच ।	KK-01-14-231-022
गच्छ सुन्दोपसुन्दाभ्यामसुराभ्यां तिलोत्तमे ।	KK-01-14-231-022a
प्रार्थनीयेन रूपेण कुरु भद्रे प्रलोभनम् ॥	KK-01-14-231-022c
त्वत्कृते दर्शादेव रूपसम्पत्कृतेन वै ।	KK-01-14-231-023a
विरोधः स्याद्यथा ताभ्यामन्योन्येन तथा कुरु ॥	KK-01-14-231-023c
नारद उवाच ।	KK-01-14-231-024
सा तथेति प्रतिज्ञाय नमस्कृत्य पितामहम् ।	KK-01-14-231-024a
चकार मण्डलं तत्र विबुधानां प्रदक्षिणम् ॥	KK-01-14-231-024c
प्राङ्मुखो भगवानास्ते दक्षिणेन महेश्वरः ।	KK-01-14-231-025a
देवाश्चैवोत्तरेणासन्सर्वतस्त्वृषयोऽभवन् ॥	KK-01-14-231-025c
कुर्वन्त्यां तु तदा तत्र मण्डलं तत्प्रदक्षिणम् ।	KK-01-14-231-026a
इन्द्रः स्थाणुश्च भगवान्धैर्येण तु परिच्युतौ ॥	KK-01-14-231-026c
द्रष्टुकामस्य चात्यर्थं गतायां पार्श्वतस्तथा ।	KK-01-14-231-027a
अन्यदञ्चितपद्माक्षं दक्षिणं निःसृतं मुखम् ॥	KK-01-14-231-027c
पृष्ठतः परिवर्तन्त्यां पश्चिमं निःसृतं मुखम् ।	KK-01-14-231-028a
गतायां चोत्तरं पार्श्वमुत्तरं निःसृतं मुखम् ॥	KK-01-14-231-028c
महेन्द्रस्यापि नेत्राणां पृष्ठतः पार्श्वतोग्रतः ।	KK-01-14-231-029a
रक्तान्तानां विशालानां सहस्रं सर्वतोऽभवत् ॥	KK-01-14-231-029c
एवं चतुर्मुखः स्थाणुर्महादेवोऽभवत्पुरा ।	KK-01-14-231-030a
तथा सहस्रनेत्रश्च बभूव बलसूदनः ॥	KK-01-14-231-030c
तथा देवनिकायानां महर्षीणां च सर्वशः ।	KK-01-14-231-031a
मुखानि चाभ्यवर्तन्त येन याति तिलोत्तमा ॥	KK-01-14-231-031c
तस्या गात्रे निपतिता दृष्टिस्तेषां महात्मनाम् ।	KK-01-14-231-032a
सर्वेषामेव भूयिष्ठमृते देवं पितामहम् ॥	KK-01-14-231-032c
गच्छन्त्यां तु तया सर्वे देवाश्च परमर्षयः ।	KK-01-14-231-033a
कृतमित्येव तत्कार्यं मेनिरे रूपसम्पदा ॥	KK-01-14-231-033c
तिलोत्तमायां तस्यां तु गतायां लोकभावनः ।	KK-01-14-231-034a
`कृतं कार्यमिति श्रीमानब्रवीच्च पितामहः ।	KK-01-14-231-034c
सर्वान्विसर्जयामास देवानृषिगणांश्च तान् ॥ ॥	KK-01-14-231-034e
	
	
	
	
	
	
अध्यायः 232	
	
	
	
नारद उवाच ।	KK-01-14-232-001
	
जित्वा तु पृथिवीं दैत्यौ निःसपत्नौ गतव्यथौ ।	KK-01-14-232-001a
कृत्वा त्रैलोक्यमव्यग्रं कृतकृत्यौ बभूवतुः ॥	KK-01-14-232-001c
देवगन्धर्वयक्षाणां नागपार्थिवरक्षसाम् ।	KK-01-14-232-002a
आदाय सर्वरत्नानि परां तुष्टिमुपागतौ ॥	KK-01-14-232-002c
यदा न प्रतिषेद्धारस्तयोः सन्तीह केचन |	KK-01-14-232-003a
निरुद्योगौ तदा भूत्वा विजह्रातेऽमराविव ॥	KK-01-14-232-003c
स्त्रीभिर्माल्यैश्च गन्धैश्च भक्ष्यभोज्यैः सुपुष्कलैः ।	KK-01-14-232-004a
पानैश्च विविधैर्हृद्यैः परां प्रीतिमवापतुः ॥	KK-01-14-232-004c
अन्तःपुरवनोद्याने पर्वतेषु वनेषु च ।	KK-01-14-232-005a
यथेप्सितेषु देशेषु विजह्रातेऽमराविव ॥	KK-01-14-232-005c
ततः कदाचिद्विन्ध्यस्य प्रस्थे समशिलातले ।	KK-01-14-232-006a
पुष्पिताग्रेषु सालेषु विहारमभिजग्मतुः ॥	KK-01-14-232-006c
दिव्येषु सर्वकामेषु समानीतेषु तावुभौ ।	KK-01-14-232-007a
वरासनेषु संहृष्टौ सह स्त्रीभिर्निषीदतुः ॥	KK-01-14-232-007c
ततो वादित्रनृत्ताभ्यामुपातिष्ठन्त तौ स्त्रियः ।	KK-01-14-232-008a
गीतैश्च स्तुतिसंयुक्तैः प्रीत्या समुपजग्मिरे ॥	KK-01-14-232-008c
ततस्तिलोत्तमा तत्र वने पुष्पाणि चिन्वती ।	KK-01-14-232-009a
वेषं सा क्षिप्तमाधाय रक्तेनैकेन वाससा ॥	KK-01-14-232-009c
नदीतीरेषु जातान्सा कर्णिकारान्प्रचिन्वती ।	KK-01-14-232-010a
शनैर्जगाम तं देशं यत्रास्तां तौ महासुरौ ॥	KK-01-14-232-010c
तौ तु पीत्वा वरं पानं मदरक्तान्तलोचनौ ।	KK-01-14-232-011a
दृष्ट्वैव तां वरारोहां व्यथितौ सम्बभूवतुः ॥	KK-01-14-232-011c
तावुत्थायासनं हित्वा जग्मतुर्यत्र सा स्थिता ।	KK-01-14-232-012a
उभौ च कामसम्मत्तावुभौ प्रार्थयतश्च ताम् ॥	KK-01-14-232-012c
दक्षिणे तां करे सुभ्रूं सुन्दो जग्राह पाणिना ।	KK-01-14-232-013a
उपसुन्दोपि जग्राह वामे पाणौ तिलोत्तमाम् ॥	KK-01-14-232-013c
वरप्रदानमत्तौ तावौरसेन बलेन च ।	KK-01-14-232-014a
धनरत्नमदाभ्यां च सुरापानमदेन च ॥	KK-01-14-232-014c
सर्वैरेतैर्मदैर्मत्तावन्योन्यं भ्रुकुटीकृतौ ।	KK-01-14-232-015a
मदकामसमाविष्टौ परस्परमथोचतुः ॥	KK-01-14-232-015c
मम भार्या तव गुरुरिति सुन्दोऽभ्यभाषत ।	KK-01-14-232-016a
मम भार्या तव वधूरुपसुन्दोऽभ्यभाषत ॥	KK-01-14-232-016c
नैषा तव ममैषेति ततस्तौ मन्युराविशत् ।	KK-01-14-232-017a
तस्या रूपेण सम्मत्तौ विगतस्नेहसौहृदौ ॥	KK-01-14-232-017c
तस्या हेतोर्गदे भीमे सङ्गृह्णीतामुभौ तदा ।	KK-01-14-232-018a
प्रगृह्य च गदे भीमे तस्यां तौ काममोहितौ ॥	KK-01-14-232-018c
अहम्पूर्वमहम्पूर्वमित्यन्योन्यं निजघ्नतुः ।	KK-01-14-232-019a
तौ गदाभिहतौ भीमौ पेततुर्धरणीतले ॥	KK-01-14-232-019c
रुधिरेणावसिक्ताङ्गौ द्वाविवार्कौ नभश्च्युतौ ।	KK-01-14-232-020a
ततस्ता विद्रुता नार्यः स च दैत्यगणस्तथा ॥	KK-01-14-232-020c
पातालमगमत्सर्वो विषादभयकम्पितः ।	KK-01-14-232-021a
ततः पितामहस्तत्र सहदेवैर्महर्षिभिः ॥	KK-01-14-232-021c
आजगाम विशुद्धात्मा पूजयंश्च तिलोत्तमाम् ।	KK-01-14-232-022a
वरेण च्छन्दयामास भगवान्प्रपितामहः ॥	KK-01-14-232-022c
वरं दित्सुः स तत्रैनां प्रीतः प्राह पितामहः ।	KK-01-14-232-023a
आदित्यचरिताँल्लोकान्विचरिष्यसि भामिनि ॥	KK-01-14-232-023c
तेजसा च सुदृष्टां त्वां न करिष्यति कश्चन ।	KK-01-14-232-024a
एवं तस्यै वरं दत्वा सर्वलोकपितामहः ॥	KK-01-14-232-024c
इन्द्रे त्रैलोक्यमाधाय ब्रह्मलोकं गतः प्रभुः ।	KK-01-14-232-025a
एवं तौ सहितौ भूत्वा सर्वार्थेष्वेकनिश्चयौ ॥	KK-01-14-232-025c
तिलोत्तमार्थं सङ्क्रुद्धावन्योन्यमभिजघ्नतुः ।	KK-01-14-232-026a
तस्माद्ब्रवीमि वः स्नेहात्सर्वाभरतसत्तमाः ॥	KK-01-14-232-026c
यथा वो नात्र भेदः स्यात्सर्वेषां द्रौपदीकृते ।	KK-01-14-232-027a
तथा कुरुत भद्रं वो मम चेत्प्रियमिच्छथ ॥	KK-01-14-232-027c
वैशम्पायन उवाच ।	KK-01-14-232-028
एवमुक्ता महात्मानो नारदेन महर्षिणा ।	KK-01-14-232-028a
समयं चक्रिरे राजंस्तेऽन्योन्यवशमागताः ।	KK-01-14-232-028c
समक्षं तस्य देवर्षेर्नारदस्यामितौजसः ॥	KK-01-14-232-029a
`एकैकस्य गृहे कृष्णा वसेद्वर्षमकल्मषा'	KK-01-14-232-029c
द्रौपद्या नः सहासीनानन्योन्यं योऽभिदर्शयेत् ।	KK-01-14-232-030a
स नो द्वादश मासानि ब्रह्मचारी वने वसेत् ॥	KK-01-14-232-030c
कृते तु समये तस्मिन्पाण्डवैर्धर्मचारिभिः ।	KK-01-14-232-031a
नारदोऽप्यगमत्प्रीत इष्टं देशं महामुनिः ॥	KK-01-14-232-031c
एवं तैः समयः पूर्वं कृतो नारदचोदितैः ।	KK-01-14-232-032a
न चाभिद्यन्त ते सर्वे तदान्योन्येन भारत ॥	KK-01-14-232-032c
`अभ्यनन्दन्त ते सर्वे तदान्योन्यं च पाण्डवाः ।	KK-01-14-232-033a
एतद्विस्तरशः सर्वमाख्यातं ते नराधिप ॥	KK-01-14-232-033c
काले च तस्मिन्सम्पन्ने यथावज्जनमेजय ॥' ॥	KK-01-14-232-034ac
	
	
	
	
	
	
अध्यायः 233	
	
	
	
	
	वैशम्पायन उवाच ।
एवं ते समयं कृत्वा न्यवसंस्तत्र पाण्डवाः ।	KK-01-15-233-001a
वशे शस्त्रप्रतापेन कुर्वन्तोऽन्यान्महीक्षितः ॥	KK-01-15-233-001c
तेषां मनुजसिंहानां पञ्चानाममितौजसाम् ।	KK-01-15-233-002a
बभूव कृष्णा सर्वेषां पार्थानां वशवर्तिनी ॥	KK-01-15-233-002c
ते तया तैश्च सा वीरैः पतिभिः सह पञ्चभिः ।	KK-01-15-233-003a
बभूव परमप्रीता नागैरिव सरस्वती ॥	KK-01-15-233-003c
वर्तमानेषु धर्मेण पाण्डवेषु महात्मसु ।	KK-01-15-233-004a
व्यवर्धन्कुरवः सर्वे हीनदोषाः सुखान्विताः ॥	KK-01-15-233-004c
अथ दीर्घेण कालेन ब्राह्मणस्य विशाम्पते ।	KK-01-15-233-005a
कस्यचित्तस्करा जह्रुः केचिद्गा नृपसत्तम ॥	KK-01-15-233-005c
ह्रियमाणे धने तस्मिन्ब्राह्मणः क्रोधमूर्च्छितः ।	KK-01-15-233-006a
आगम्य खाण्डवप्रस्थमुदक्रोशत्स पाण्डवान् ॥	KK-01-15-233-006c
ह्रियते गोधनं क्षुद्रैर्नृशंसैरकृतात्मभिः ।	KK-01-15-233-007a
प्रसह्य चास्मद्विषयादभ्यधावत पाण्डवाः ॥	KK-01-15-233-007c
ब्राह्मणस्य प्रशान्तस्य हविर्ध्वाङ्क्षैः प्रलुप्यते ।	KK-01-15-233-008a
शार्दूलस्य गुहां शून्यां नीचः क्रोष्टाभिमर्दति ॥	KK-01-15-233-008c
अरक्षितारं राजानं बलिषद्भागहारिणम् ।	KK-01-15-233-009a
तमाहुः सर्वलोकस्य समग्रं पापचारिणम् ॥	KK-01-15-233-009c
ब्राह्मणस्वे हृते चोरैर्धर्मार्थे च विलोपिते ।	KK-01-15-233-010a
रोरूयमाणे च मयि क्रियतां हस्तधारणा ॥	KK-01-15-233-010c
वैशम्पायन उवाच ।	KK-01-15-233-011
रोरूयमाणस्याभ्याशे भृशं विप्रस्य पाण्डवः ।	KK-01-15-233-011a
तानि वाक्यानि शुश्राव कुन्तीपुत्रो धनञ्जयः ॥	KK-01-15-233-011c
श्रुत्वैव च महाबाहुर्मा भैरित्याह तं द्विजम् ।	KK-01-15-233-012a
आयुधानि च यत्रासन्पाण्डवानां महात्मनां ॥	KK-01-15-233-012c
कृष्णया सह तत्रास्ते धर्मराजो युधिष्ठिरः ।	KK-01-15-233-013a
सम्प्रवेशाय चाशक्तो गमनाय च पाण्डवः ॥	KK-01-15-233-013c
तस्य चार्तस्य तैर्वाक्यैश्चोद्यमानः पुनःपुनः ।	KK-01-15-233-014a
आक्रन्दे तत्र कौन्तेयश्चिन्तयामास दुःखितः ॥	KK-01-15-233-014c
ह्रियमाणे धने तस्मिन्ब्राह्मणस्य तपस्विनः ।	KK-01-15-233-015a
अश्रुप्रमार्जनं तस्य कर्तव्यमिति निश्चयः ॥	KK-01-15-233-015c
उपर्रेक्षणजोऽधर्मः सुमहान्स्यान्महीपतेः ।	KK-01-15-233-016a
यद्यस्य रुदतो द्वारि न करोम्यद्य रक्षणम् ॥	KK-01-15-233-016c
अनास्तिक्यं च सर्वेषामस्माकमपि रक्षणे ।	KK-01-15-233-017a
प्रतितिष्ठेत लोकेऽस्मिन्नधर्मश्चैव नो भवेत् ॥	KK-01-15-233-017c
अनापृच्छय तु राजानं गते मयि न संशयः ।	KK-01-15-233-018a
अजातशत्रोर्नृपतेर्मयि चैवानृतं भवेत् ॥	KK-01-15-233-018c
अनुप्रवेशे राज्ञस्तु वनवासो भवेन्मम ।	KK-01-15-233-019a
सर्वमन्यत्परिहृतं धर्षणात्तु महीपतेः ॥	KK-01-15-233-019c
अधर्मो वै महानस्तु वने वा मरणं मम ।	KK-01-15-233-020a
शरीरस्य विनाशेन धर्म एव विशिष्यते ॥	KK-01-15-233-020c
एवं विनिश्चित्य ततः कुन्तीपुत्रो धनञ्जयः ।	KK-01-15-233-021a
अनुप्रविश्य राजानमापृच्छय च विशाम्पते ॥	KK-01-15-233-021c
`मुखमाच्छाद्य निबिडमुत्तरीयेण वाससा ।	KK-01-15-233-022a
अग्रजं चार्जुनो गेहादभिवाद्याशु निःसृतः ॥'	KK-01-15-233-022c
धनुरादाय संहृष्टो ब्राह्मणं प्रत्यभाषत ।	KK-01-15-233-023a
ब्राह्मणा गम्यतां शीघ्रं यावत्परधनैर्षिणः ॥	KK-01-15-233-023c
न दूरे ते गताः क्षुद्रास्तावद्गच्छावहे सह ।	KK-01-15-233-024a
यावन्निवर्तयाम्यद्य चोरहस्ताद्धनं तव ॥	KK-01-15-233-024c
सोऽनुसृत्य महाबाहुर्धन्वी वर्मी रथी ध्वजी ।	KK-01-15-233-025a
शरैर्विध्वस्य तांश्चोरानवजित्य च तद्धनम् ॥	KK-01-15-233-025c
ब्राह्मणं समुपाकृत्य यशः प्राप्य च पाण्डवः ।	KK-01-15-233-026a
ततस्तद्गेधनं पार्थो दत्त्वा तस्मै द्विजातये ॥	KK-01-15-233-026c
आजगाम पुरं वीरः सव्यसाची धनञ्जयः ।	KK-01-15-233-027a
सोऽभिवाद्य गुरून्सर्वान्सर्वैश्चाप्यभिनन्दितः ॥	KK-01-15-233-027c
धर्मराजमुवाचेदं व्रतमादिश मे प्रभो ।	KK-01-15-233-028a
समयः समतिक्रान्तो भवत्सन्दर्शने मया ॥	KK-01-15-233-028c
वनवासं गमिष्यामि समयो ह्येष नः कृतः ।	KK-01-15-233-029a
इत्युक्तो धर्मरास्तु सहसा वाक्यमप्रियम् ॥	KK-01-15-233-029c
कथमित्यब्रवीद्वाचा शोकार्तः सज्जमानया ।	KK-01-15-233-030a
युधिष्ठिरो गुडाकेशं भ्राता भ्रातरमच्युतम् ॥	KK-01-15-233-030c
उवाच दीनो राजा च धनञ्जयमिदं वचः ।	KK-01-15-233-031a
प्रमाणमस्मि यदि ते मत्तः शृणु वचोऽनघ ॥	KK-01-15-233-031c
अनुप्रवेशे यद्वीर कृतवांस्त्वं ममाप्रियम् ।	KK-01-15-233-032a
सर्वं तदनुजानामि व्यलीकं न च मे हृदि ॥	KK-01-15-233-032c
गुरोरनुप्रवेशो हि नोपघातो यवीयसः ।	KK-01-15-233-033a
यवीयसोऽनुप्रवेशो ज्येष्ठस्य विधिलोपकः ॥	KK-01-15-233-033c
निवर्तस्व महाबाहो कुरुष्व वचनं मम ।	KK-01-15-233-034a
न हि ते धर्मलोपोऽस्ति न च ते धर्षणा कृता ॥	KK-01-15-233-034c
अर्जुन उवाच ।	KK-01-15-233-035
न व्याजेन चरेद्धर्ममिति मे भवतः श्रुतम् ।	KK-01-15-233-035a
न सत्याद्विचलिष्यामि सत्येनायुधमालभे ॥	KK-01-15-233-035c
वैशम्पायन उवाच ।	KK-01-15-233-036
सोऽभ्यनुज्ञाय राजानं वनचर्याय दीक्षितः ।	KK-01-15-233-036a
वने द्वादश मासांस्तु वासायानुजगाम ह ॥ ॥	KK-01-15-233-036c
	
	
	
	
	
अध्यायः 234	
	
	
	
वैशम्पायन उवाच ।	KK-01-15-234-001
	
तं प्रयान्तं महाबाहुं कौरवाणां यशस्करम् ।	KK-01-15-234-001a
अनुजग्मुर्महात्मानो ब्राह्मणा वेदपारगाः ॥	KK-01-15-234-001c
वेदवेदाङ्गविद्वासस्तथैवाध्यात्मचिन्तकाः ।	KK-01-15-234-002a
भैक्षाश्च भगवद्भक्ताः सूताः पौराणिकाश्च ये ॥	KK-01-15-234-002c
कथकाश्चापरे राजञ्श्रमणाश्च वनौकसः ।	KK-01-15-234-003a
दिव्याख्यानानि ये चापि पठन्ति मधुरं द्विजाः ॥	KK-01-15-234-003c
एतैश्चान्यैश्च बहुभिः सहायैः पाण्डुनन्दनः ।	KK-01-15-234-004a
वृतः श्लक्ष्णकथैः प्रायान्मरुद्भिरिव वासवः ॥	KK-01-15-234-004c
रमणीयानि चित्राणि वनानि च सरांसि च ।	KK-01-15-234-005a
सरितः सागरांश्चैव देशानपि च भारत ॥	KK-01-15-234-005c
पुण्यान्यपि च तीर्थानि ददर्श भरतर्षभः ।	KK-01-15-234-006a
स गङ्गाद्वारमाश्रित्य निवेशमकरोत्प्रभुः ॥	KK-01-15-234-006c
तत्र तस्याद्भुतं कर्म शृणु त्वं जनमेजय ।	KK-01-15-234-007a
कृतवान्यद्विशुद्धात्मा पाण्डूनां प्रवरो हि सः ॥	KK-01-15-234-007c
निविष्टे तत्र कौन्तेये ब्राह्मणेषु च भारत ।	KK-01-15-234-008a
अग्निहोत्राणि विप्रास्ते प्रादुश्चक्रुरनेकशः ॥	KK-01-15-234-008c
तेषु प्रबोध्यमानेषु ज्वलितेषु हुतेषु च ।	KK-01-15-234-009a
कृतपुष्पोपहारेषु तीरान्तरगतेषु च ॥	KK-01-15-234-009c
कृताभिषेकैर्विद्वद्भिर्नियतैः सत्पथे स्थितैः ।	KK-01-15-234-010a
शुशुभेऽतीव तद्राजन्गङ्गाद्वारं महात्मभिः ॥	KK-01-15-234-010c
तथा पर्याकुले तस्मिन्निवेशे पाण्डवर्षभः ।	KK-01-15-234-011a
अभिषेकाय कौन्तेयो गङ्गामवततार ह ॥	KK-01-15-234-011c
तत्राभिषेकं कृत्वा स तर्पयित्वा पितामहान् ।	KK-01-15-234-012a
उत्तितीर्षुर्जलाद्राजन्नग्निकार्यचिकीर्षया ॥	KK-01-15-234-012c
अपकृष्टो महाबाहुर्नागराजस्य कन्यया ।	KK-01-15-234-013a
अन्तर्जले महाराज उलूप्या कामयानया ॥	KK-01-15-234-013c
ददर्श पाण्डवस्तत्र पावकं सुसमाहितः ।	KK-01-15-234-014a
कौरव्यस्याथ नागस्य भवने परमार्चिते ॥	KK-01-15-234-014c
तत्राग्निकार्यं कृतवान्कुन्तीपुत्रो धनञ्जयः ।	KK-01-15-234-015a
अशङ्कमानेन हुतस्तेनातुष्यद्धुताशनः ॥	KK-01-15-234-015c
अग्निकार्यं स कृत्वा तु नागराजसुतां तदा ।	KK-01-15-234-016a
प्रसहन्निव कौन्तेय इदं वचनमब्रवीत् ॥	KK-01-15-234-016c
किमिदं साहसं भीरु कृतवत्यसि भामिनि ।	KK-01-15-234-017a
कश्चायं सुभगे देशः का च त्वं कस्य वात्मजा ॥	KK-01-15-234-017c
उलूप्युवाच ।	KK-01-15-234-018
ऐरावतकुले जातः कौरव्यो नाम पन्नगः ।	KK-01-15-234-018a
तस्यास्मि दुहिता राजन्नुलूपी नाम पन्नगी ॥	KK-01-15-234-018c
साऽहं त्वामभिषेकार्थमवतीर्णं समुद्गाम् ।	KK-01-15-234-019a
दृष्ट्वैव पुरुषव्याघ्र कन्दर्पेणाभिमूर्च्छिता ॥	KK-01-15-234-019c
तां मामनङ्गग्लपितां त्वत्कृते कुरुनन्दन ।	KK-01-15-234-020a
अनन्यां नन्दयस्वाद्य प्रदानेनात्मनोऽनघ ॥	KK-01-15-234-020c
अर्जुन उवाच ।	KK-01-15-234-021
ब्रह्मचर्यमिदं भद्रे मम द्वादशमासिकम् ।	KK-01-15-234-021a
धर्मराजेन चादिष्टं नाहमस्मि स्वयं वशः ॥	KK-01-15-234-021c
तव चापि प्रियं कर्तुमिच्छामि जलचारिणि ।	KK-01-15-234-022a
अनृतं नोक्तपूर्वं च मया किञ्चन कर्हिचित् ॥	KK-01-15-234-022c
कथं च नानृतं मे स्यात्तव चापि प्रियं भवेत् ।	KK-01-15-234-023a
न च पीड्येत मे धर्मस्तथा कुर्या भुजङ्गमे ॥	KK-01-15-234-023c
उलूप्युवाच ।	KK-01-15-234-024
जानाम्यहं पाण्डवेय यथा चरसि मेदिनीम् ।	KK-01-15-234-024a
यथा च ते ब्रह्मचर्यमिदमादिष्टवान्गुरुः ॥	KK-01-15-234-024c
परस्परं वर्तमानान्द्रुपदस्यात्मजां प्रति ।	KK-01-15-234-025a
यो नोऽनुप्रविशेन्मोहात्स वै द्वादशमासिकम् ॥	KK-01-15-234-025c
वने चरेद्ब्रह्मचर्यमिति वः समयः कृतः ।	KK-01-15-234-026a
तदिदं दौपदीहेतोरन्योन्यस्य प्रवासनम् ॥	KK-01-15-234-026c
कृतवांस्तत्र धर्मार्थमत्र धर्मो न दुष्यति ।	KK-01-15-234-027a
परित्राणं च कर्तव्यमार्तानां पृथुलोचन ॥	KK-01-15-234-027c
कृत्वा मम परित्राणं तव धर्मो न लुप्यते ।	KK-01-15-234-028a
यदि वाप्यस्य धर्मस्य सूक्ष्मोऽपि स्याद्व्यतिक्रमः ॥	KK-01-15-234-028c
स च ते धर्म एव स्याद्दत्वा प्राणान्ममार्जुन ।	KK-01-15-234-029a
भक्तां च भज मां पार्थ सतामेतन्मतं प्रभो ॥	KK-01-15-234-029c
न करिष्यसि चेदेवं मृतां मामुपधारय ।	KK-01-15-234-030a
प्राणदानान्महाबाहो चर धर्ममनुत्तमम् ॥	KK-01-15-234-030c
शरणं च प्रपन्नास्मि त्वामद्य पुरुषोत्तम ।	KK-01-15-234-031a
दीनाननाथान्कौन्तेय परिरक्षसि नित्यशः ॥	KK-01-15-234-031c
साऽहं शऱणमभ्येमि रोरवीमि च दुःखिता ।	KK-01-15-234-032a
याचे त्वां चाभिकामाहं तस्मात्कुरु मम प्रियम् ।	KK-01-15-234-032c
स त्वमात्मप्रदानेन सकामां कर्तुमर्हसि ॥	KK-01-15-234-032e
वैशम्पायन उवाच ।	KK-01-15-234-033
एवमुक्तस्तु कौन्तेयः पन्नगेश्वरकन्यया ।	KK-01-15-234-033a
कृतवांस्तत्तथा सर्वं धर्ममुद्दिश्य कारणम् ॥	KK-01-15-234-033c
स नागभवने रात्रिं तामुषित्वा प्रतापवान् ।	KK-01-15-234-034a
`पुत्रमुत्पादयामास स तस्यां सुमनोहरम् ॥	KK-01-15-234-034c
इरावन्तं महाभागं महाबलपराक्रमम् ।	KK-01-15-234-035a
'उदितेऽभ्युत्थितः सूर्ये कौरव्यस्य निवेशनात् ॥	KK-01-15-234-035c
आगतस्तु पुनस्तत्र गङ्गाद्वारं तया सह ।	KK-01-15-234-036a
परित्यज्य गता साध्वी उलूपी निजमन्दिरं ॥	KK-01-15-234-036c
दत्त्वा वरमजेयत्वं जले सर्वत्र भारत ।	KK-01-15-234-037a
साध्या जलचराः सर्वे भविष्यन्ति न संशयः ॥ ॥	KK-01-15-234-037c
	
	
	
	
	
	
अध्यायः 235	
	
	
वैशम्पायन उवाच ।	KK-01-15-235-001
कथयित्वा च तत्सर्वं ब्राह्मणेभ्यः स भारत ।	KK-01-15-235-001a
प्रययौ हिमवत्पार्श्वं ततो वज्रधरात्मजः ॥	KK-01-15-235-001c
अगस्त्यवटमासाद्य वसिष्ठस्य च पर्वतम् ।	KK-01-15-235-002a
भृगुतुङ्गे च कौन्तेयः कृतवाञ्शौचमात्मनः ॥	KK-01-15-235-002c
प्रददौ गोसहस्राणि सुबहूनि च भारत ।	KK-01-15-235-003a
निवेशांश्च द्विजातिभ्यः सोऽददत्कुरुसत्तमः ॥	KK-01-15-235-003c
हिरण्यबिन्दोस्तीर्थे च स्नात्वा पुरुषसत्तमः ।	KK-01-15-235-004a
दृष्टवान्पाण्डवश्रेष्ठः पुण्यान्यायतनानि च ॥	KK-01-15-235-004c
अवतीर्य नरश्रेष्ठो ब्राह्मणैः सह भारत ।	KK-01-15-235-005a
प्राचीं दिशमभिप्रेप्सुर्जगाम भरतर्षभः ॥	KK-01-15-235-005c
आनुपूर्व्येण तीर्थानि दृष्टवान्कुरुसत्तमः ।	KK-01-15-235-006a
नदीं चोत्पलिनीं रम्यामरण्यं नैमिषं प्रति ॥	KK-01-15-235-006c
नन्दामपरनन्दां च कौशिकीं च यशस्विनीम् ।	KK-01-15-235-007a
महानदीं गयां चैव गङ्गामपि च भारत ॥	KK-01-15-235-007c
एवं तीर्थानि सर्वाणि पश्यमानस्तथाश्रमान् ।	KK-01-15-235-008a
आत्मनः पावनं कुर्वन्ब्राह्मणेभ्यो ददौ च गाः ॥	KK-01-15-235-008c
अङ्गवङ्गकलिङ्गेषु यानि तीर्थानि कानिचित् ।	KK-01-15-235-009a
जगाम तानि सर्वाणि पुण्यान्यायतनानि च ॥	KK-01-15-235-009c
दृष्ट्वा च विधिवत्तानि धनं चापि ददौ ततः ।	KK-01-15-235-010a
कलिङ्गराष्ट्रद्वारेषु ब्राह्मणाः पाण्डवानुगाः ।	KK-01-15-235-010c
अभ्यनुज्ञाय कौन्तेयमुपावर्तन्त भारत ॥	KK-01-15-235-010e
स तु तैरभ्यनुज्ञातः कुन्तीपुत्रो धनञ्जयः ।	KK-01-15-235-011a
सहायैरल्पकैः शूरः प्रययौ यत्र सागरः ॥	KK-01-15-235-011c
स कलिङ्गानतिक्रम्य देशानायतनानि च ।	KK-01-15-235-012a
हर्म्याणि रमणीयानि प्रेक्षणाणो ययौ प्रभुः ॥	KK-01-15-235-012c
महेन्द्रपर्वतं दृष्ट्वा तापसैरुपशोभितम् ।	KK-01-15-235-013a
`गोदावर्यां ततः स्नात्वा तामतीत्य महाबलः ॥	KK-01-15-235-013c
कावेरीं तां समासाद्य सङ्गमे सागरस्य च ।	KK-01-15-235-014a
स्नात्वा सम्पूज्य देवांश्च पितॄंश्च मुनिभिः सह' ॥	KK-01-15-235-014c
समुद्रतीरेण शनैर्मणलूरं जगाम ह ॥	KK-01-15-235-015ac
तत्र सर्वाणि तीर्थानि पुण्यान्यायतनानि च ।	KK-01-15-235-016a
अभिगम्य महाबाहुरभ्यगच्छन्महीपतिम् ॥	KK-01-15-235-016c
मणलूरेश्वरं राजन्धर्मज्ञं चित्रवाहनम् ।	KK-01-15-235-017a
तस्य चित्राङ्गदा नाम दुहिता चारुदर्शना ॥	KK-01-15-235-017c
तां ददर्श पुरे तस्मिन्विचरन्तीं यदृच्छया ।	KK-01-15-235-018a
दृष्ट्वा च तां वरारोहां चकमे चैत्रवाहनीम् ॥	KK-01-15-235-018c
अभिगम्य च राजानमवदत्स्वं प्रयोजनम् ।	KK-01-15-235-019a
देहि मे खल्विमां राजन्क्षत्रियाय महात्मने ॥	KK-01-15-235-019c
तच्छ्रुत्वा त्वब्रवीद्राजा कस्य पुत्रोऽसि नाम किम् ।	KK-01-15-235-020a
उवाच तं पाण्डवोऽहं कुन्तीपुत्रो धनञ्जयः ॥	KK-01-15-235-020c
तमुवाचाथ राजा स सान्त्वपूर्वमिदं वचः ।	KK-01-15-235-021a
राजा प्रभञ्जनो नाम कुलेऽस्मिन्सम्बभूव ह ॥	KK-01-15-235-021c
अपुत्रः प्रसवेनार्थी तपस्तेपे स उत्तमम् ।	KK-01-15-235-022a
उग्रेण तपसा तेन देवदेवः पिनाकधृक् ॥	KK-01-15-235-022c
ईश्वरस्तोषितः पार्थ देवदेवः उमापतिः ।	KK-01-15-235-023a
स तस्मै भघवान्प्रादादेकैकं प्रसवं कुले ॥	KK-01-15-235-023c
एकैकः प्रसवस्तस्माद्भवत्यस्मिन्कुले सदा ।	KK-01-15-235-024a
तेषां कुमाराः सर्वेषां पूर्वेषां मम जज्ञिरे ॥	KK-01-15-235-024c
एका च मम कन्येयं कुलस्योत्पादनी भृशम् ।	KK-01-15-235-025a
पुत्रो ममायमिति मे भावना पुरुषर्षभ ॥	KK-01-15-235-025c
पुत्रिकाहेतुविधिना संज्ञिता भरतर्षभ ।	KK-01-15-235-026a
तस्मादेकः सुतो योऽस्यां जायते भारत त्वया ॥	KK-01-15-235-026c
एतच्छुल्कं भवत्वस्याः कुलकृज्जायतामिह ।	KK-01-15-235-027a
एतेन समयेनेमां प्रतिगृह्णीष्व पाण्डव ॥	KK-01-15-235-027c
स तथेति प्रतिज्ञाय तां कन्यां प्रतिगृह्य च ।	KK-01-15-235-028a
`मासे त्रयोदशे पार्थः कृत्वा वैवाहिकीं क्रियाम् ।'	KK-01-15-235-028c
उवास नगरे तस्मिन्मासांस्त्रीन्स तया सह ॥ ॥	KK-01-15-235-028e
	
	
	
	
अध्यायः 236	
	
	
	
वैशम्पायन उवाच ।	KK-01-15-236-001
	
ततः समुद्रे तीर्थानि दक्षिणे भरतर्षभः ।	KK-01-15-236-001a
अभ्यगच्छत्सुपुण्यानि शोभितानि तपस्विभिः ॥	KK-01-15-236-001c
वर्जयन्ति स्म तीर्तानि तत्र पञ्च सम तापसाः ।	KK-01-15-236-002a
अवकीर्णानि यान्यासन्पुरस्तात्तु तपस्विभिः ॥	KK-01-15-236-002c
अगस्त्यतीर्थं सौभद्रं पौलोमं च सुपावनम् ।	KK-01-15-236-003a
कारन्धमं प्रसन्नं च हयमेधफलं च तत् ॥	KK-01-15-236-003c
भारद्वाजस्य तीर्थं तु पापप्रशमनं महत् ।	KK-01-15-236-004a
एतानि पञ्च तीर्थानि ददर्श कुरुसत्तमः ॥	KK-01-15-236-004c
विविक्तान्युपलक्ष्याथ तानि तीर्थानि पाण्डवः ।	KK-01-15-236-005a
दृष्ट्वा च वर्ज्यमानानि मुनिभिर्धर्मबुद्धिभिः ॥	KK-01-15-236-005c
तपस्विनस्ततोऽपृच्छत्प्राञ्जलिः कुरुनन्दनः ।	KK-01-15-236-006a
तीर्थानीमानि वर्ज्यन्ते किमर्थं ब्रह्मवादिभिः ॥	KK-01-15-236-006c
तापसा ऊचुः ।	KK-01-15-236-007
ग्राहाः पञ्च वसन्त्येषु हरन्ति च तपोधनान् ।	KK-01-15-236-007a
तत एतानि वर्ज्यन्ते तीर्थानि कुरुनन्दन ॥	KK-01-15-236-007c
वैशम्पायन उवाच ।	KK-01-15-236-008
तेषां श्रुत्वा महाबाहुर्वार्यमाणस्तपोधनैः ।	KK-01-15-236-008a
जगाम तानि तीर्थानि द्रष्टुं पुरुषसत्तमः ॥	KK-01-15-236-008c
ततः सौभद्रमासाद्य महर्षेस्तीर्थमुत्तमम् ।	KK-01-15-236-009a
विगाह्य सहसा शूरः स्नानं चक्रे परन्तपः ॥	KK-01-15-236-009c
अथ तं पुरुषव्याघ्रमन्तर्जलचरो महान् ।	KK-01-15-236-010a
जग्राह चरणे ग्राहः कुन्तीपुत्रं धनञ्जयम् ॥	KK-01-15-236-010c
स तमादाय कौन्तेयो विस्फुरन्तं जलेचरम् ।	KK-01-15-236-011a
उदतिष्ठन्महाबाहुर्बलेन बलिनां वरः ॥	KK-01-15-236-011c
उत्कृष्ट एव ग्राहस्तु सोऽर्जुनेन यशस्विना ।	KK-01-15-236-012a
बभूव नारी कल्याणी सर्वाभरणभूषिता ॥	KK-01-15-236-012c
दीप्यमाना श्रिया राजन्दिव्यरूपा मनोरमा ।	KK-01-15-236-013a
तदद्भुतं महद्दृष्ट्वा कुन्तीपुत्रो धनञ्जयः ॥	KK-01-15-236-013c
तां स्त्रियं परमप्रीत इदं वचनमब्रवीत् ।	KK-01-15-236-014a
का वै त्वमसि कल्याणि कुतो वाऽसि जलेचरी ॥	KK-01-15-236-014c
किमर्थं च महत्पापमिदं कृतवती पुरा ।	KK-01-15-236-015a
वर्गोवाच ।	KK-01-15-236-015
अप्सराऽस्मि महाबाहो देवारण्यविहारिणी ॥	KK-01-15-236-015c
इष्टा धनपतेर्नित्यं वर्गा नाम महाबल ।	KK-01-15-236-016a
मम सख्यश्चतस्रोऽन्याः सर्वाः कामगमाः शुभाः ॥	KK-01-15-236-016c
ताभिः सार्धं प्रयाताऽस्मि लोकपालनिवेशनम् ।	KK-01-15-236-017a
ततः पश्यामहे सर्वा ब्राह्मणं संशितव्रतम् ॥	KK-01-15-236-017c
रूपवन्तमधीयानमेकमेकान्तचारिणम् ।	KK-01-15-236-018a
तस्यैव तपसा राजंस्तद्वयं तेजसा वृतम् ॥	KK-01-15-236-018c
आदित्य इव तं देशं कृत्स्नं सर्वं व्यकाशयत् ।	KK-01-15-236-019a
तस्य दृष्ट्वा तपस्तादृग्रूपचाद्भुतमुत्तमम् ॥	KK-01-15-236-019c
अवतीर्णाः स्म तं देशं तपोविघ्नचिकीर्षया ।	KK-01-15-236-020a
अहं च सौरभेयी च समीची बुद्बुदा लता ॥	KK-01-15-236-020c
यौगपद्येन तं विप्रमभ्यगच्छाम भारत ।	KK-01-15-236-021a
गायन्त्योऽथहसन्त्यश्च लोभयित्वा च तं द्विजं ॥	KK-01-15-236-021c
स च नास्मासु कृतवान्मनो वीर कथञ्चन ।	KK-01-15-236-022a
नाकम्पत महातेजाः स्थितस्तपसि निर्मले ॥	KK-01-15-236-022c
सोऽशपत्कुपितोऽस्मांस्तु ब्राह्मणः क्षत्रियर्षभ ।	KK-01-15-236-023a
ग्राहभूता जले यूयं चरिष्यथ शतं समाः ॥ ॥	KK-01-15-236-023c
	
	
	
	
	
	
अध्यायः 237	
	
	
वर्गोवाच ।	KK-01-15-237-001
ततो वयं प्रव्यथिताः सर्वा भारतसत्तम ।	KK-01-15-237-001a
अयाम शरणं विप्रं तं तपोधनमच्युतम् ॥	KK-01-15-237-001c
रूपेण वयसा चैव कन्दर्पेण च दर्पिताः ।	KK-01-15-237-002a
अयुक्तं कृतवत्यः स्म क्षन्तुमर्हसि नो द्विज ॥	KK-01-15-237-002c
एष एव वधोऽस्माकं स्वयं प्राप्तस्तपोधन ।	KK-01-15-237-003a
यद्वयं संशितात्मानं प्रलोब्धुं त्वामिहागताः ॥	KK-01-15-237-003c
अवध्यास्तु स्त्रियः सृष्टा मन्यन्ते धर्मचारिणः ।	KK-01-15-237-004a
तस्माद्धर्मेण वर्ध त्वं नास्मन्हिंसितुमर्हसि ॥	KK-01-15-237-004c
सर्वभूतेषु धर्मज्ञ मैत्रो ब्राह्मण उच्यते ।	KK-01-15-237-005a
सत्यो भवतु कल्याण एष वादो मनीषिणाम् ॥	KK-01-15-237-005c
शरणं च प्रपन्नानां शिष्टाः कुर्वन्ति पालनम् ।	KK-01-15-237-006a
शरणं त्वां प्रपन्नाः स्म तस्मात्त्वं क्षन्तुमर्हसि ॥	KK-01-15-237-006c
वैशम्पायन उवाच ।	KK-01-15-237-007
एवमुक्तः स धर्मात्मा ब्राह्मणः शुभकर्मकृत् ।	KK-01-15-237-007a
प्रसादं कृतवान्वीर रविसोमसमप्रभः ॥	KK-01-15-237-007c
ब्राह्मण उवाच ।	KK-01-15-237-008
शतं शतसहस्रं तु सर्वमक्षय्यवाचकम् ।	KK-01-15-237-008a
परिमाणं शतं त्वेतन्नेदमक्षय्यवाचकम् ॥	KK-01-15-237-008c
यदा च वो ग्राहभूता गृह्णन्तीः पुरुषाञ्जले ।	KK-01-15-237-009a
उत्कर्षति जलात्तस्मात्स्थलं पुरुषसत्तमः ॥	KK-01-15-237-009c
तदा यूयं पुनः सर्वाः स्वं रूपं प्रतिपत्स्यथ ।	KK-01-15-237-010a
अनृतं नोक्तपूर्वं मे हसतापि कदाचन ॥	KK-01-15-237-010c
तानि सर्वाणि तीर्थानि ततः प्रभृति चैव ह ।	KK-01-15-237-011a
नारीतीर्थानि नाम्नेह ख्यातिं यास्यन्ति सर्वशः ।	KK-01-15-237-011c
पुण्यानि च भविष्यन्ति पावनानि मनीषिणां ॥	KK-01-15-237-011e
वर्गोवाच ।	KK-01-15-237-012
ततोऽभिवाद्य तं विप्रं कृत्वा चापि प्रदक्षिणम् ।	KK-01-15-237-012a
अचिन्तयामोऽपसृत्य तस्माद्देशात्सुदुःखिताः ॥	KK-01-15-237-012c
क्व नु नाम वयं सर्वाः कालेनाल्पेन तं नरम् ।	KK-01-15-237-013a
समागच्छेम यो नस्तद्रूपमापादयेत्पुनः ॥	KK-01-15-237-013c
ता वयं चिन्तयित्वैव मुहूर्तादिव भारत ।	KK-01-15-237-014a
दृष्टवत्यो महाभागं देवर्षिमुत नारदम् ॥	KK-01-15-237-014c
सम्प्रहृष्टाः स्म तं दृष्ट्वा देवर्षिममितद्युतिम् ।	KK-01-15-237-015a
अभिवाद्य च तं पार्थ स्थिताः स्म व्रीडिताननाः ॥	KK-01-15-237-015c
स नोऽपृच्छद्दुःखमूलमुक्तवत्यो वयं च तम् ।	KK-01-15-237-016a
श्रुत्वा तत्र यथावृत्तमिदं वचनमब्रवीत् ॥	KK-01-15-237-016c
दक्षिणे सागरानूपे पञ्च तीर्थानि सन्ति वै ।	KK-01-15-237-017a
पुण्यानि रमणीयानि तानि गच्छत मा चिरं ॥	KK-01-15-237-017c
तत्राशु पुरुषव्याघ्रः पाण्डवेयो धनञ्जयः ।	KK-01-15-237-018a
मोक्षयिष्यति शुद्धात्मा दुःखादस्मान्न संशयः ॥	KK-01-15-237-018c
`इत्युक्त्वा नारदः सर्वास्तत्रैवान्तरधीयत ।	KK-01-15-237-019a
'तस्य सर्वा वयं वीर श्रुत्वा वाक्यमितो गताः ।	KK-01-15-237-019c
तदिदं सत्यमेवाद्य मोक्षिताहं त्वयाऽनघ ॥	KK-01-15-237-019e
एतास्तु मम ताः सख्यश्चतस्रोऽन्या जले श्रिताः ।	KK-01-15-237-020a
कुरु कर्म शुभं वीर एताः सर्वा विमोक्षय ॥	KK-01-15-237-020c
वैशम्पायन उवाच ।	KK-01-15-237-021
ततस्ताः पाण्डवश्रेष्ठः सर्वा एव विशाम्पते ।	KK-01-15-237-021a
`अवगाह्य च तत्तीर्थं गृहीतो ग्राहिभिस्तदा ॥	KK-01-15-237-021c
ग्राहीभिश्चोत्तताराशु तरयामास तत्क्षणात् ।	KK-01-15-237-022a
सा चाप्सरा बभूवाशु सर्वाभरणभूषिता ॥	KK-01-15-237-022c
एवं क्रमेण ताः सर्वा मोक्षयामास वीर्यवान् ॥'	KK-01-15-237-023ac
उत्थाय च जलात्तस्मात्प्रतिलभ्य वपुः स्वकम् ।	KK-01-15-237-024a
तास्तदाऽप्सरसो राजन्नदृश्यन्त यथा पुरा ॥	KK-01-15-237-024c
तीर्थानि शोधयित्वा तु तथानुज्ञाय ताः प्रभुः ।	KK-01-15-237-025a
चित्राङ्गदां पुनर्द्रष्टुं मणलूरं पुनर्ययौ ॥	KK-01-15-237-025c
तस्यामजनयत्पुत्रं राजानं बभ्रुवाहनम् ।	KK-01-15-237-026a
तं दृष्ट्वा पाण्डवो राजंश्चित्रवाहनमब्रवीत् ॥	KK-01-15-237-026c
चित्राङ्गदायाः शुल्कं त्वं गृहाण बभ्रुवाहनम् ।	KK-01-15-237-027a
अनेन च भविष्यामि ऋणान्मुक्तो नराधिप ॥	KK-01-15-237-027c
चित्राङ्गदां पुनर्वाक्यमब्रवीत्पाण्डुनन्दनः ।	KK-01-15-237-028a
इहैव भव भद्रं ते वर्धेथा बभ्रुवाहनम् ॥	KK-01-15-237-028c
इन्द्रपस्थनिवासं मे त्वं तत्रागत्य रंस्यसि ।	KK-01-15-237-029a
कुन्ती युधिष्ठिरं भीमं भ्रातरौ मे कनीयसौ ॥	KK-01-15-237-029c
आगत्य तत्र पश्येथा अन्यानपि च बान्धवान् ।	KK-01-15-237-030a
बान्धवैः सहिताः सर्वैर्नन्दसे त्वमनिन्दिते ॥	KK-01-15-237-030c
धर्मे स्थितः सत्यधृतिः कौन्तेयोऽथ युधिष्ठिरः ।	KK-01-15-237-031a
जित्वा तु पृथिवीं सर्वां राजसूयं करिष्यति ॥	KK-01-15-237-031c
तत्रागच्छन्ति राजानः पृथिव्यां नृपसंज्ञिताः ।	KK-01-15-237-032a
बहूनि रत्नान्यादाय आगमिष्यति ते पिता ॥	KK-01-15-237-032c
एकसार्थं प्रयातासि चित्रवाहनसेवया ।	KK-01-15-237-033a
द्रक्ष्यामि राजसूये त्वां पुत्रं पालय मा शुचः ॥	KK-01-15-237-033c
बभ्रुवाहननाम्ना तु मम प्राणो बहिश्चरः ।	KK-01-15-237-034a
तस्माद्भरस्व पुत्रं वै पुरुषं वंशवर्धनम् ॥	KK-01-15-237-034c
चित्रवाहनदायादं धर्मात्पौरवनन्दनम् ।	KK-01-15-237-035a
पाण्डवानां प्रियं पुत्रं तस्मात्पालय सर्वदा ॥	KK-01-15-237-035c
विप्रयोगेण सन्तापं मा कृथास्त्वमनिन्दिते ।	KK-01-15-237-036a
चित्राङ्गदामेवमुक्त्वा `सागरानूपमाश्रितः ॥	KK-01-15-237-036c
स्थानं दूरं समाप्लुत्य दत्त्वा बहुधनं तदा ।	KK-01-15-237-037a
केरलान्समतिक्रम्य' गोकर्णमभितोऽगमत् ॥	KK-01-15-237-037c
आद्यं पशुपतेः स्थानं दर्शनादेव मुक्तिदम् ।	KK-01-15-237-038a
यत्र पापोऽपि मनुजः प्राप्नोत्यभयदं पदम् ॥ ॥	KK-01-15-237-038c
	
	
	
	
	
	
अध्यायः 238	
	
	
	
वैशम्पायन उवाच ।	KK-01-15-238-001
सोऽपरान्तेषु तीर्थानि पुण्यान्यायतनानि च ।	KK-01-15-238-001a
सर्वाण्येवानुपूर्व्येण जगामामितविक्रमः ॥	KK-01-15-238-001c
समुद्रे पश्चिमे यानि तीर्थान्यायतनानि च ।	KK-01-15-238-002a
तानि सर्वाणि गत्वा स प्रभासमुपजग्मिवान् ॥	KK-01-15-238-002c
`चिन्तयामास रात्रौ तु गदेन कथितं पुरा ।	KK-01-15-238-003a
सुभद्रायाश्च माधुर्यरूपसम्पद्गुणानि च ॥	KK-01-15-238-003c
प्राप्तुं तां चिन्तयामास कोऽत्रोपायो भवेदिति ।	KK-01-15-238-004a
वेषवैकृत्यमापन्नः परिव्राजकरूपधृत् ॥	KK-01-15-238-004c
कुकुरान्धकवृष्णीनामज्ञातो वेषधारणात् ।	KK-01-15-238-005a
भ्रममाणश्चरन्भैक्षं परिव्राजकवेषवान् ॥	KK-01-15-238-005c
येनकेनाप्युपायेन प्रविश्य च गृहं महत् ।	KK-01-15-238-006a
दृष्ट्वा सुभद्रां कृष्णस्य भगिनीमेकसुन्दरीम् ॥	KK-01-15-238-006c
वासुदेवमतं ज्ञात्वा करिष्यामि हितं शुभम् ।	KK-01-15-238-007a
एवं विनिश्चयं कृत्वा दीक्षितो वै तदाऽभवत् ॥	KK-01-15-238-007c
त्रिदण्डी मुण्डितः कुण्डी अक्षमालाङ्गुलीयकः ।	KK-01-15-238-008a
योगभारं वहन्पार्थो वटवृक्षस्य कोटरम् ॥	KK-01-15-238-008c
प्रविशंश्चैव बीभत्सुर्वृष्टिं वर्षति वासवे ।	KK-01-15-238-009a
चिन्तयामास देवेशं केशवं क्लेशनाशनम् ॥	KK-01-15-238-009c
केशवश्चिन्तितं ज्ञात्वा दिव्यज्ञानेन दृष्टवान् ।	KK-01-15-238-010a
शयानः शयने दिव्ये सत्यभामासहायवान् ॥	KK-01-15-238-010c
केशवः सहसा राजञ्जहास च ननन्द च ।	KK-01-15-238-011a
पुनः पुनः सत्यभामा चाब्रवीत्पुरुषोत्तमम् ॥	KK-01-15-238-011c
भगवंश्चिन्तयाविष्टः शयने शयितः सुखम् ।	KK-01-15-238-012a
भवान्बहुप्रकारेण जहास च पुनः पुनः ॥	KK-01-15-238-012c
श्रोतव्यं यदि वा कृष्ण प्रसादो यदि ते मयि ।	KK-01-15-238-013a
वक्तुमर्हसि देवेश तच्छ्रोतुं कामयाम्यहम् ॥	KK-01-15-238-013c
श्रीभगवानुवाच ।	KK-01-15-238-014
पितृष्वसुर्यः पुत्रो मे भीमसेनानुजोऽर्जुनः ।	KK-01-15-238-014a
तीर्थयात्रां गतः पार्थः कारणात्समयात्तदा ॥	KK-01-15-238-014c
तीर्थयात्रासमाप्तौ तु निवृत्तो निशि भारतः ।	KK-01-15-238-015a
सुभध्रां चिन्तयामास रूपेणाप्रतिमां भुवि ॥	KK-01-15-238-015c
चिन्तयेन्नेव तां भद्रां यतिरूपधरोऽर्जुनः ।	KK-01-15-238-016a
यतिरूपप्रतिच्छन्नो द्वारकां प्राप्य माधवीम् ॥	KK-01-15-238-016c
येनकेनाप्युपायेन दृष्ट्वा तु वरवर्णिनीम् ।	KK-01-15-238-017a
वासुदेवमतं ज्ञात्वा प्रयतिष्ये मनोरथम् ॥	KK-01-15-238-017c
एवं व्यवसितः पार्थो यतिलिङ्गेन पाण्डवः ।	KK-01-15-238-018a
छायायां वटवृक्षस्य वृष्टिं वर्षति वासवे ॥	KK-01-15-238-018c
योगभारं वहन्नेव मानसं दुःखमाप्तवान् ।	KK-01-15-238-019a
एतदर्थं विजानीहि हसन्तं मां मुदा प्रिये ॥	KK-01-15-238-019c
भ्रातरं तव पश्येति सत्यभामां व्यसर्जयत् ।	KK-01-15-238-020a
तत उत्थाय शयनात्प्रस्थितो मधुसूदनः ॥'	KK-01-15-238-020c
प्रभासदेशं सम्प्राप्तं बीभत्सुमपराजितम् ।	KK-01-15-238-021a
तीर्थान्यनुचरन्तं तं शुश्राव मधुसूदनः ॥	KK-01-15-238-021c
चाराणां चैव वचनादेकाकी स जनार्दनः ।	KK-01-15-238-022a
तत्राभ्यगच्छत्कौन्तेयं महात्मानं स माधवः ॥	KK-01-15-238-022c
ददृशाते तदान्योन्यं प्रभासे कृष्णपाण्डवौ ॥	KK-01-15-238-023ac
तावन्योन्यं समाश्लिष्य पृष्ट्वा च कुशलं वने ।	KK-01-15-238-024a
आस्तां प्रियसखायौ तौ नरनारायणावृषी ॥	KK-01-15-238-024c
ततोऽर्जुनं वासुदेवस्तां चर्यां पर्यपृच्छत ।	KK-01-15-238-025a
किमर्थं पाण्डवैतानि तीर्थान्यनुचरस्युत ॥	KK-01-15-238-025c
ततोऽर्जनो यथावृत्तं सर्वमाख्यातवांस्तदा ।	KK-01-15-238-026a
श्रुत्वोवाच च वार्ष्णेय एवमेतदिति प्रभुः ॥	KK-01-15-238-026c
तौ विहृत्य यथाकामं प्रभासे कृष्णपाण्डवौ ।	KK-01-15-238-027a
महीधरं रैवतकं वासायैवाभिजग्मतुः ॥	KK-01-15-238-027c
पूर्वमेव तु कृष्णस्य वचनात्तं महीधरम् ।	KK-01-15-238-028a
पुरुषा मण्डयाञ्चक्रुरुपजह्रश्च भोजनम् ॥	KK-01-15-238-028c
प्रतिगृह्यार्जुनः सर्वमुपभुज्य च पाण्डवः ।	KK-01-15-238-029a
सहैव वासुदेवेन दृष्टवान्नटनर्तकान् ॥	KK-01-15-238-029c
अभ्यनुज्ञाय तान्सर्वानर्चयित्वा च पाण्डवः ।	KK-01-15-238-030a
सत्कृतं शयनं दिव्यमभ्यगच्छन्महामतिः ॥	KK-01-15-238-030c
ततस्तत्र महाबाहुः शयानः शयने शुभे ।	KK-01-15-238-031a
तीर्थानां पल्वलानां च पर्वतानां च दर्शनम् ।	KK-01-15-238-031c
आपगानां वनानां च कथयामास सात्वते ॥	KK-01-15-238-031e
एवं स कथयन्नेव निद्रया जनमेजय ।	KK-01-15-238-032a
कौन्तेयोऽपि हृतस्तस्मिञ्शयने स्वर्गसन्निभे ॥	KK-01-15-238-032c
मधुरेणैव गीतेन वीणाशब्देन चैव ह ।	KK-01-15-238-033a
प्रबोध्यमानो बुबुधे स्तुतिभिर्मङ्गलैस्तता ॥	KK-01-15-238-033c
स कृत्वाऽवश्यकार्याणि वार्ष्णेयेनाभिनन्दितः ।	KK-01-15-238-034a
`वार्ष्णेयं समनुज्ञाप्य तत्र वासमरोचयत् ॥	KK-01-15-238-034c
तथेत्युक्त्वा वासुदेवो भोजनं वै शशास ह ।	KK-01-15-238-035a
यतिरूपधरं पार्थं विसृज्य सहसा हरिः ।'	KK-01-15-238-035c
रथेन काञ्चनाङ्गेन द्वारकामभिजग्मिवान् ॥	KK-01-15-238-035e
अलङ्कृता द्वारका तु बभूव जनमेजय ॥	KK-01-15-238-036a
दिदृक्षन्तश्च गोविन्दं द्वारकावासिनो जनाः ।	KK-01-15-238-037a
नरेन्द्रमार्गमाजग्मुस्तूर्णं शतसहस्रशः ॥	KK-01-15-238-037c
`क्षणार्धमपि वार्ष्णेया गोविन्दविरहाक्षमाः ।	KK-01-15-238-038a
कौतूहलसमाविष्टा भृशमुत्प्रेक्ष्य संस्थिताः ॥'	KK-01-15-238-038c
अवलोकेषु नारीणां सहस्राणि शतानि च ।	KK-01-15-238-039a
भोजवृष्ण्यन्धकानां च समवायो महानभूत् ॥	KK-01-15-238-039c
स तथा सत्कृतः सर्वैर्भोजवृष्ण्यन्धकात्मजैः ।	KK-01-15-238-040a
अभिवाद्याभिवाद्यांश्च सर्वैश्च प्रतिनन्दितः ॥	KK-01-15-238-040c
कुमारैः सर्वशो वीरः सत्कारेणाभिचोदितः ।	KK-01-15-238-041a
समानवयसः सर्वानाश्लिष्य स पुनःपुनः ॥	KK-01-15-238-041c
कृष्णः स्वभवनं रम्यं प्रविवेश महाबलः ।	KK-01-15-238-042a
प्रभासादागतं देव्यः सर्वाः कृष्णमपूजयन् ॥ ॥	KK-01-15-238-042c
	
	
	
	
	
	
अध्यायः 239	
	
	
	
	
वैशम्पायन उवाच ।	KK-01-15-239-001
ततः कतिपयाहस्य तस्मिन्रैवतके गिरौ ।	KK-01-15-239-001a
वृष्ण्यन्धकानामभवदुत्सवो नृपसत्तम ॥	KK-01-15-239-001c
तत्र दानं ददुर्वीरा ब्राह्मणेभ्यः सहस्रशः ।	KK-01-15-239-002a
भोजवृष्ण्यन्धकाश्चैव महे तस्य गिरेस्तदा ॥	KK-01-15-239-002c
प्रसादै रत्नचित्रैश्च गिरेस्तस्य समन्ततः ।	KK-01-15-239-003a
स देशः शोभितो राजन्कल्पवृक्षैश्च सर्वशः ॥	KK-01-15-239-003c
वादित्राणि च तत्रान्ये वादकाः समवादयन् ।	KK-01-15-239-004a
ननृतुर्नर्तकाश्चैव जगुर्गेयानि गायनाः ॥	KK-01-15-239-004c
अलङ्कृताः कुमाराश्च वृष्णीनां सुमहौजसाम् ।	KK-01-15-239-005a
यानैर्हाटकचित्रैश्च चञ्चूर्यन्ते स्म सर्वशः ॥	KK-01-15-239-005c
पौराश्च पादचारेण यानैरुच्चावचैस्तथा ।	KK-01-15-239-006a
सदाराः सानुयात्राश्च शतशोऽथ सहस्रशः ॥	KK-01-15-239-006c
ततो हलधरः क्षीबो रेवतीसहितः प्रभुः ।	KK-01-15-239-007a
अनुगम्यमानो गन्धर्वैरचरत्तत्र भारत ॥	KK-01-15-239-007c
तथैव राजा वृष्णीनामुग्रसेनः प्रतापवान् ।	KK-01-15-239-008a
अनुगीयमानो गन्धर्वैः स्त्रीसहस्रसहायवान् ॥	KK-01-15-239-008c
रौक्मिणेयश्च साम्बश्च क्षीबौ समरदुर्मदौ ।	KK-01-15-239-009a
दिव्यमाल्याम्बरधरौ विजह्वातेऽमराविव ॥	KK-01-15-239-009c
अक्रूरः सारणश्चैव गदो बभ्रुर्विदूरथः ।	KK-01-15-239-010a
निशठश्चारुदेष्णश्च पृथुर्विपृथुरेव च ॥	KK-01-15-239-010c
सत्यकः सात्यकिश्चैव भङ्गकारमहारवौ ।	KK-01-15-239-011a
हार्दिक्य उद्धवश्चैव ये चान्ये नानुकीर्तिताः ॥	KK-01-15-239-011c
एते परिवृताः स्त्रीभिर्गन्धर्वैश्च पृथक्पृथक् ।	KK-01-15-239-012a
तमुत्सवं रैवतके शोभयाञ्चक्रिरे तदा ॥	KK-01-15-239-012c
`वासदेवो ययौ तत्र सह स्त्रीभिर्मुदान्वितः ।	KK-01-15-239-013a
दत्त्वा दानं द्विजातिभ्यः परिव्राजमपश्यत ॥'	KK-01-15-239-013c
चित्रकौतूहले तस्मिन्वर्तमाने महाद्भुते ।	KK-01-15-239-014a
वासुदेवश्च पार्थश्च सहितौ परिजग्मतुः ॥	KK-01-15-239-014c
तत्र चङ्क्रममाणौ तौ वसुदेवसुतां शुभाम् ।	KK-01-15-239-015a
अलङ्कृतां सखीमध्ये भद्रां ददृशतुस्तदा ॥	KK-01-15-239-015c
दृष्ट्वैव तामर्जुनस्य कन्दर्पः समजायत ।	KK-01-15-239-016a
तं तदैकाग्रमनसं कृष्णः पार्थमलक्षयत् ॥	KK-01-15-239-016c
अब्रवीत्पुरुषव्याघ्रः प्रसहन्निव भारत ।	KK-01-15-239-017a
वनेचरस्य किमिदं कामेनालोड्यते मनः ॥	KK-01-15-239-017c
ममैषा भगिनी पार्थ सारणस्य सहोदरी ।	KK-01-15-239-018a
सुभद्रा नाम भद्रं ते पितुर्मे दयिता सुता ।	KK-01-15-239-018c
यदि ते वर्तते बुद्धिर्वक्ष्यामि पितरं स्वयम् ॥	KK-01-15-239-018e
अर्जुन उवाच ।	KK-01-15-239-019
दुहिता वसुदेवस्य वासुदेवस्य च स्वसा ।	KK-01-15-239-019a
रूपेण चैषा सम्पन्ना कमिवैषा न मोहयेत् ॥	KK-01-15-239-019c
कृतमेव तु कल्याणं सर्वं मम भवेद्ध्रुवम् ।	KK-01-15-239-020a
यदि स्यान्मम वार्ष्णेयी महिषीयं स्वसा तव ॥	KK-01-15-239-020c
प्राप्तौ तु क उपायः स्यात्तं ब्रवीहि जनार्दन ।	KK-01-15-239-021a
आस्थास्यामि तदा सर्वं यदि शक्यं नरेण तत् ॥	KK-01-15-239-021c
वासुदेव उवाच ।	KK-01-15-239-022
स्वयं वरः क्षत्रियाणां विवाहः पुरुषर्षभ ।	KK-01-15-239-022a
स च संशयितः पार्थ स्वभावस्यानिमित्ततः ॥	KK-01-15-239-022c
प्रसह्य हरणं चापि क्षत्रियाणां प्रशस्यते ।	KK-01-15-239-023a
विवाहहेतुः शूराणामिति धर्मविदो विदुः ॥	KK-01-15-239-023c
स त्वमर्जुन कल्याणीं प्रसह्य भगिनीं मम ।	KK-01-15-239-024a
`यतिरूपधरस्तं तु यथा कालविपाकता ।'	KK-01-15-239-024c
हर स्वयंवरे ह्यस्याः को वै वेद चिकीर्षितम् ॥	KK-01-15-239-024e
वैशम्पायन उवाच ।	KK-01-15-239-025
ततोऽर्जुनश्च कृष्णश्च विनिश्चित्येतिकृत्यताम् ।	KK-01-15-239-025a
शीघ्रगान्पुरुषानन्प्रेषयामासतुस्तदा ॥	KK-01-15-239-025c
धर्मराजाय तत्सर्वमिन्द्रप्रस्थगताय वै ।	KK-01-15-239-026a
श्रुत्वैव च महाबाहुरनुजज्ञे समातृकः ॥	KK-01-15-239-026c
`भीमसेनस्तु तच्छ्रुत्वा कृतकृत्यं स्म मन्यते ।	KK-01-15-239-027a
इत्येवं मनुजैरुक्तं कृष्णः श्रुत्वा महामतिः ॥	KK-01-15-239-027c
अनुज्ञाप्य तदा पार्थं हृदि स्थाप्य चिकीर्षितम् ।	KK-01-15-239-028a
इत्येवं मनुजैः सार्धं द्वारकां समुपेयिवान् ॥ ॥	KK-01-15-239-028c
	
	
	
	
	
अध्यायः 240	
	
	
वैशम्पायन उवाच ।	KK-01-15-240-001
चैराः सञ्चारिते तस्मिन्ननुज्ञाते युधिष्ठिरे ।	KK-01-15-240-001a
वासुदेवाभ्यनुज्ञातः कथयित्वेतिकृत्यताम् ॥	KK-01-15-240-001c
कृष्णस्य मतमास्थाय प्रययौ भरतर्षभः ।	KK-01-15-240-002a
द्वारकाया उपवने तस्थौ वै कार्यसाधनः ॥	KK-01-15-240-002c
निवृत्ते ह्युत्सवे तस्मिन्गिरौ रैवतके तदा ।	KK-01-15-240-003a
वृष्णयोऽप्यगमन्सर्वे पुरीं द्वारवतीमनु ॥	KK-01-15-240-003c
चिन्तयानस्ततो भद्रामुपविष्टः शिलातले ।	KK-01-15-240-004a
रमणीये वनोद्देशे बहुपादपसंवृते ॥	KK-01-15-240-004c
सालतालाश्वकर्णैश्च बकुलैरर्जुनैस्तथा ।	KK-01-15-240-005a
चम्पकाशोकपुन्नागैः केतकैः पाटलैस्तथा ॥	KK-01-15-240-005c
कर्णिकारैरशोकैश्च अङ्कोलैरतिमुक्तकैः ।	KK-01-15-240-006a
एवमादिभिरन्यैश्च संवृते स शिलातले ॥	KK-01-15-240-006c
पुनःपुनश्चिन्तयानः सुभद्रां भद्रभाषिणीम् ।	KK-01-15-240-007a
यदृच्छया चोपपन्नान्वृष्णिवीरान्ददर्श सः ॥	KK-01-15-240-007c
बलदेवं च हार्दिक्यं साम्बं सारणमेव च ।	KK-01-15-240-008a
प्रद्युम्नं च गदं चैव चारुदेष्णं विदूरथम् ॥	KK-01-15-240-008c
भानुं च हरितं चैव विपृथुं पृथुमेव च ।	KK-01-15-240-009a
तथान्यांश्च बहून्पश्यन्हृदि शोकमधारयत् ॥	KK-01-15-240-009c
ततस्ते सहिताः सर्वे यतिं दृष्ट्वा समुत्सुकाः ।	KK-01-15-240-010a
वृष्णयो विनयोपेताः परिवार्योपतस्थिरे ॥	KK-01-15-240-010c
ततोऽर्जुनः प्रीतमनाः स्वागतं व्याजहार सः ।	KK-01-15-240-011a
आस्यतामास्यतां सर्वै रमणीये शिलातले ॥	KK-01-15-240-011c
इत्येवमुक्ता यतिना प्रीतास्ते यादवर्षभाः ।	KK-01-15-240-012a
उपोपविविशुः सर्वे ते स्वागतमिति ब्रुवन् ॥	KK-01-15-240-012c
परितः सन्निविष्टेषु वृष्णिवीरेषु पाण्डवः ।	KK-01-15-240-013a
आकारं गूहमानस्तु कुशलप्रश्नमब्रवीत् ॥	KK-01-15-240-013c
सर्वत्र कुशलं चोक्त्वा बलदेवोऽब्रवीदिदम् ।	KK-01-15-240-014a
प्रसादं कुरु मे विप्र कुतस्त्वं चागतो ह्यसि ॥	KK-01-15-240-014c
त्वया दृष्टानि पुण्यानि वद त्वं वदतांवर ।	KK-01-15-240-015a
पर्वतांश्चैव तीर्थानि वनान्यायतनानि च ॥	KK-01-15-240-015c
वैशम्पायन उवाच ।	KK-01-15-240-016
तीर्थानां दर्शनं चैव पर्वतानां च भारत ।	KK-01-15-240-016a
आपगानां वनानां च कथयामास ताः कथाः ॥	KK-01-15-240-016c
श्रुत्वा धर्मकथाः पुण्या वृष्णिवीरा मुदान्विताः ।	KK-01-15-240-017a
अपूजयंस्तदा भिक्षुं कथान्ते जनमेजय ॥	KK-01-15-240-017c
ततस्तु यादवाः सर्वे मन्त्रयन्ति स्म भारत ।	KK-01-15-240-018a
अयं देशातिथिः श्रीमान्यतिलिङ्गधरो द्विजः ॥	KK-01-15-240-018c
आवासं कमुपाश्रित्य वसेत निरुपद्रवः ।	KK-01-15-240-019a
इत्येवं प्रब्रुवन्तस्तु रौहिणेयं च यादवाः ॥	KK-01-15-240-019c
ददृशुः कृष्णमायान्तं सर्वे यादवनन्दनम् ।	KK-01-15-240-020a
एहि केशव तातेति रौहिणेयो वचोऽब्रवीत् ॥	KK-01-15-240-020c
यतिलिङ्गधरो विद्वान्देशातिथिरयं द्विजः ।	KK-01-15-240-021a
वर्षमासनिवासार्थमागतो नः पुरं प्रति ।	KK-01-15-240-021c
स्थाने यस्मिन्निवसतु तन्मे ब्रूहि जनार्दन ॥	KK-01-15-240-021e
श्रीकृष्ण उवाच ।	KK-01-15-240-022
त्वयि स्थिते महाभाग परवानस्मि धर्मतः ।	KK-01-15-240-022a
स्वयं तु रुचिरे स्थाने वासयेर्यदुनन्दन ॥	KK-01-15-240-022c
प्रीतः स तेन वाक्येन परिष्वज्य जनार्दनम् ।	KK-01-15-240-023a
बलदेवोऽब्रवीद्वाक्यं चिन्तयित्वा महाबलः ॥	KK-01-15-240-023c
आरामे तु वसेद्धीमांश्चतुरो वर्षमासकान् ।	KK-01-15-240-024a
कन्यागृहे सुभद्राया भुक्त्वा भोजनमिच्छया ॥	KK-01-15-240-024c
लतागृहेषु वसतामिति मे धीयते मतिः ।	KK-01-15-240-025a
लब्धानुज्ञास्त्वया तात मन्यन्ते सर्वयादवाः ॥	KK-01-15-240-025c
श्रीकृष्ण उवाच ।	KK-01-15-240-026
बलवान्दर्शनीयश्च वाग्मी श्रीमान्बहुश्रुतः ।	KK-01-15-240-026a
कन्यापुरसमीपे तु न युक्तमिति मे मतिः ॥	KK-01-15-240-026c
गुरुः शास्ता च नेता च शास्त्रज्ञो धर्मवित्तमः ।	KK-01-15-240-027a
त्वयोक्तं न विरुध्येहं करिष्यामि वचस्तव ॥	KK-01-15-240-027c
शुभाशुभस्य विज्ञाता नान्योऽस्मि भुवि कश्चन ॥	KK-01-15-240-028ac
बलदेव उवाच ।	KK-01-15-240-028
अयं देशातिथिः श्रीमान्सर्वधर्मभृतां वरः ।	KK-01-15-240-029a
धृतिमान्विनयोपेतः सत्यबादी जितेन्द्रियः ॥	KK-01-15-240-029c
यतिलिङ्गधरो ह्येष को विजानाति मानसम् ।	KK-01-15-240-030a
त्वमिमं पुण्डरीकाक्ष नीत्वा कन्यापुरं शुभम् ॥	KK-01-15-240-030c
निवेदय सुभद्रायै मद्वाक्यपरिचोदितः ।	KK-01-15-240-031a
भक्ष्यैर्भोज्यैश्च पानैश्च अन्नैरिष्टैश्च पूजय ॥ ॥	KK-01-15-240-031c
	
	
	
	
अध्यायः 241	
	
	
	
वैशम्पायन उवाच ।	KK-01-15-241-001
	
स तथेति प्रतिज्ञाय सहितो यतिना हरिः ।	KK-01-15-241-001a
कृत्वा तु संविदं तेन प्रहृष्टः केशवोऽभवत् ॥	KK-01-15-241-001c
पर्वते तौ विहृत्यैव यथेष्टं कृष्णपाण्डवौ ।	KK-01-15-241-002a
तां पुरीं प्रविवेशाथ गृह्य हस्तेन पाण्डवम् ।	KK-01-15-241-002c
प्रविश्य च गृहं रम्यं सर्वभोगसमन्वितम् ॥	KK-01-15-241-002e
पार्थमावेदयामास रुक्मिणीसत्यभामयोः ।	KK-01-15-241-003a
हृषीकेशवचः श्रुत्वा ते उभे चोचतुर्भृशम् ॥	KK-01-15-241-003c
मनोरथो महानेष हृदि नौ परिवर्तते ।	KK-01-15-241-004a
कदा द्रक्षाव बीभत्सुं पाण्डवं पुरमागतम् ॥	KK-01-15-241-004c
इत्येवं हर्षमाणे ते वदन्त्यौ सुभृशं प्रियम् ।	KK-01-15-241-005a
रुग्मिणीसत्यभामे वै दृष्ट्वा प्रीतोऽभवद्यतिः ॥	KK-01-15-241-005c
सर्वेषां हर्षमाणानां पार्थो हर्षमुपागमत् ।	KK-01-15-241-006a
प्राप्तमज्ञातरूपेण चागतं चार्जुनं हरिः ॥	KK-01-15-241-006c
सत्कृत्य पूज्यमानं तु प्रीत्या चैव ह्यपूजयत् ।	KK-01-15-241-007a
स तं प्रियातिथिं श्रेष्ठं समीक्ष्य यतिमागतम् ॥	KK-01-15-241-007c
सोदर्यां भगिनीं कृष्णः सुभद्रामिदमब्रवीत् ।	KK-01-15-241-008a
अयं देशातिथिर्भद्रे संशितव्रतवानृषिः ॥	KK-01-15-241-008c
प्राप्नोतु सततं पूजां तव कन्यापुरे वसन् ।	KK-01-15-241-009a
आर्येण च परिज्ञातः पूजनीयो यतिस्त्वया ॥	KK-01-15-241-009c
रागाद्भरस्व वार्ष्णेयि भक्ष्यैर्भोज्यैर्यतिं सदा ।	KK-01-15-241-010a
एष यद्यदृषिर्ब्रूयात्कार्यमेव न संशयः ॥	KK-01-15-241-010c
सखीभिः सहिता भद्रे भवास्य वशवर्तिनी ।	KK-01-15-241-011a
पुरा हि यतयो भद्रे ये भैक्षार्थमनुव्रताः ॥	KK-01-15-241-011c
ते बभूवुर्दशार्हाणां कन्यापुरनिवासिनः ।	KK-01-15-241-012a
तेभ्यो भोज्यानि भक्ष्याणि यथाकालमतन्द्रिताः ।	KK-01-15-241-012c
कन्यापुरगताः कन्याः प्रयच्छन्ति यशस्विनि ॥	KK-01-15-241-012e
वैशम्पायन उवाच ।	KK-01-15-241-013
सा तथेत्यब्रवीत्कृष्णं करिष्यामि यथाऽऽथ माम् ।	KK-01-15-241-013a
तोषयिष्यामि वृत्तेन कर्मणा च द्विजर्षभम् ॥	KK-01-15-241-013c
एवमेतेन रूपेण कञ्चित्कालं धनञ्जयः ।	KK-01-15-241-014a
उवास भक्ष्यैर्भोज्यैश्च भद्रया परमार्चितः ॥	KK-01-15-241-014c
तस्य सर्वगुणोपेतां वासुदेवसहोदरीम् ।	KK-01-15-241-015a
पश्यतः सततं भद्रां प्रादुरासीन्मनोभवः ॥	KK-01-15-241-015c
गूहयन्निव चाकारमालोक्य वरवर्णिनीम् ।	KK-01-15-241-016a
दीर्घमुष्णं विनिश्वस्य पार्थः कामवशं गतः ॥	KK-01-15-241-016c
स कृष्णां द्रौपदीं मेने न रूपे भद्रया समाम् ।	KK-01-15-241-017a
प्राप्तां भूमान्विन्द्रसेनां साक्षाद्वा वरुणात्मजाम् ॥	KK-01-15-241-017c
अतीतकाले सम्प्राप्ते सर्वास्तापि सुरस्त्रियः ।	KK-01-15-241-018a
न समा भद्रया लोके इत्येवं मन्यतेऽर्जुनः ॥	KK-01-15-241-018c
अतीतसमये काले सोदर्याणां धनञ्जयः ।	KK-01-15-241-019a
न सस्मार सुभद्रायां कामाङ्कुशनिवारितः ॥	KK-01-15-241-019c
क्रीडारतिपरां भद्रां सखीगणसमावृताम् ।	KK-01-15-241-020a
प्रीयते स्मार्जुनः पश्यन्स्वाहामिव विभावसुः ॥	KK-01-15-241-020c
पाण्डवस्य सुभद्रायाः सकाशे तु यशस्विनः ।	KK-01-15-241-021a
समुत्पत्तिः प्रभावश्च गदेन कथितः पुरा ॥	KK-01-15-241-021c
श्रुत्वा चाशनिनिर्घोषं केशवेनापि धीमता ।	KK-01-15-241-022a
उपमामर्जुनं कृत्वा विस्तरः कथितः पुरा ॥	KK-01-15-241-022c
क्रुद्धमानप्रलापश्च वृष्णीनामर्जुनं प्रति ।	KK-01-15-241-023a
पौरुषं चोपमां कृत्वा प्रावर्तत धनुष्मताम् ॥	KK-01-15-241-023c
अन्योन्यकलहे चापि विवादे चापि वृष्णयः ।	KK-01-15-241-024a
अर्जुनोपि न मे तुल्यः कुतस्त्वमिति चाब्रुवन् ॥	KK-01-15-241-024c
जातांश्च पुत्रान्गृह्णन्त आशिषो वृष्णयोऽब्रवन् ।	KK-01-15-241-025a
अर्जुनस्य समो वीर्ये भव तात धनुर्धरः ॥	KK-01-15-241-025c
तस्मात्सुभद्रा चकमे पौरुषाद्भरतर्षभम् ।	KK-01-15-241-026a
सत्यसन्धस्य रूपेण चातुर्येण च मोहिता ॥	KK-01-15-241-026c
चारणातिथिसङ्घानां गदस्य च निशम्य सा ।	KK-01-15-241-027a
अदृष्टे कृतभावाभूत्सुभद्रा भरतर्षभे ॥	KK-01-15-241-027c
कीर्तयन्ददृशे यो यः कथञ्चित्कुरुजाङ्गलम् ।	KK-01-15-241-028a
तं तमेव तदा भद्रा बीभत्सुं स्म हि पृच्छति ॥	KK-01-15-241-028c
अभीक्ष्णश्रवणादेवमभीक्ष्णपरिपृच्छनात् ।	KK-01-15-241-029a
प्रत्यक्ष इव भद्रायाः पाण्डवः प्रत्यपद्यत ॥	KK-01-15-241-029c
भुजौ भुजगसङ्काशौ ज्याघातेन किणीकृतौ ।	KK-01-15-241-030a
पार्थोऽयमिति पश्यन्त्या निःशंसयमजायत ॥	KK-01-15-241-030c
यथारूपं हि शुश्राव सुभद्रा भरतर्षभम् ।	KK-01-15-241-031a
तथारूपमवेक्ष्यैनं परां प्रीतिमवाप सा ॥	KK-01-15-241-031c
सा कदाचिदुपासीनं पप्रच्छ कुरुनन्दनम् ।	KK-01-15-241-032a
कथं देशाश्च चरिता नानाजनपदाः कथम् ॥	KK-01-15-241-032c
सरांसि सरितश्चैव वनानि च कथं यते ।	KK-01-15-241-033a
दिशः काश्च कथं प्राप्ताश्चरता भवता सदा ॥	KK-01-15-241-033c
स तथोक्तस्तदा भद्रां बहुनर्मामृतं ब्रुवन् ।	KK-01-15-241-034a
उवाच परमप्रीतस्तथा बहुविधाः कथाः ॥	KK-01-15-241-034c
$निशम्य विविधं तस्य लोके चरितमात्मनः ।	KK-01-15-241-035a
तथा परिगतो भावः कन्यायाः समपद्यत ॥	KK-01-15-241-035c
पर्वसन्धौ तु कस्मिंश्चित्सुभद्रा भरतर्षभम् ।	KK-01-15-241-036a
रहस्येकान्तमासाद्य हर्षमाणाऽभ्यभाषत ॥	KK-01-15-241-036c
यतिना रचता देशान्खाण्डवप्रस्थवासिनी ।	KK-01-15-241-037a
कश्चिद्भगवता दृष्टा पृथाऽस्माकं पितृष्वसा ॥	KK-01-15-241-037c
भ्रातृभिः प्रीयते सर्वैर्दृष्टः कच्चिद्युधिष्ठिरः ।	KK-01-15-241-038a
कच्चिद्धर्मपरो भीमो धर्मराजस्य धीमतः ॥	KK-01-15-241-038c
निवृत्तसमयः कच्चिदपराधाद्धनञ्जयः ।	KK-01-15-241-039a
नियमे कामभोगानां वर्तमानः प्रिये रतः ॥	KK-01-15-241-039c
क्व नु पार्थश्चरत्यद्य बहिः स वसतीर्वसन् ।	KK-01-15-241-040a
सुखोचितो ह्यदुःखार्हो दीर्घबाहुररिन्दमः ॥	KK-01-15-241-040c
कच्चिच्छ्रुतो वा दृष्टो वा पार्थो भगवताऽर्जुनः ।	KK-01-15-241-041a
निशम्य वचनं तस्यास्तामुवाच हसन्निव ॥	KK-01-15-241-041c
आर्या कुशलिनी कुन्ती सहपुत्रा सहस्नुषा ।	KK-01-15-241-042a
प्रीयते पश्यती पुत्रान्खाण्डवप्रस्थ आसते ॥	KK-01-15-241-042c
अनुज्ञातश्च मात्रा च सोदरैश्च धनञ्जयः ।	KK-01-15-241-043a
द्वारकामावसत्येको यतिलिङ्गेन पाण्डवः ॥	KK-01-15-241-043c
पश्यन्ती सततं कस्मान्नाभिजानासि माधवि ।	KK-01-15-241-044a
निशण्य वचनं तस्य वासुदेवसहोदरी ॥	KK-01-15-241-044c
निश्वासबहुला तस्थौ क्षितिं विलिखती तदा ।	KK-01-15-241-045a
ततः परमसंहृष्टः सर्वशस्त्रभृतां वरः ॥	KK-01-15-241-045c
अर्जुनोऽहमिति प्रीतस्तामुवाच धनञ्जयः ।	KK-01-15-241-046a
यथा तव गतो भावः श्रवणान्मयि भामिनि ॥	KK-01-15-241-046c
त्वद्गतः सततं भावस्तथा तव गुणैर्मम ।	KK-01-15-241-047a
प्रशस्तेऽहनि धर्मेण भद्रे स्वयमहं वृतः ॥	KK-01-15-241-047c
सत्यवानिव सावित्र्या भविष्यामि पतिस्तव ॥	KK-01-15-241-048ac
वैशम्पायन उवाच ।	KK-01-15-241-049
एवमुक्त्वा ततः पार्थः प्रविवेश लतागृहम् ।	KK-01-15-241-049a
ततः सुभद्रा ललिता लज्जाभावसमन्विता ॥	KK-01-15-241-049c
मुमोह शयने दिव्ये शयाना न तथोचिता ।	KK-01-15-241-050a
नाकरोद्यतिपूजां सा लज्जाभावमुपेयुषी ॥	KK-01-15-241-050c
कन्यापुरे तु यद्वृत्तं ज्ञात्वा दिव्येन चक्षुषा ।	KK-01-15-241-051a
शशास रुक्मिणीं कृष्णो भोजनादि तदार्जुने ॥	KK-01-15-241-051c
तदाप्रभृति तां भद्रां चिन्तयन्वै धनञ्जयः ।	KK-01-15-241-052a
आस्ते स्म स तदाऽऽरामे कामेन भृशपीडितः ॥	KK-01-15-241-052c
सुभद्रा चापि न स्वस्था पार्थं प्रति बभूव सा ।	KK-01-15-241-053a
कृशा विवर्णवदना चिन्ताशोकपरायणा ॥	KK-01-15-241-053c
निश्वासपरमा भद्रा मानसेन मनस्विनी ।	KK-01-15-241-054a
न शय्यासनभोगेषु रतिं विन्दति केनचित् ॥	KK-01-15-241-054c
न नक्तं न दिवा शेते बभूवोन्मत्तदर्शना ।	KK-01-15-241-055a
एवं शोकपरां भद्रां देवी वाक्यमथाब्रवीत् ।	KK-01-15-241-055c
मा शोकं कुरु वार्ष्णेयि धृतिमालम्ब्य शोभने ॥	KK-01-15-241-055e
रुक्मिण्येवं सुभद्रां तां कृष्णस्यानुमते तदा ।	KK-01-15-241-056a
रहोगत्य तदा श्वश्रूं देवकीं वाक्यमब्रवीत् ॥	KK-01-15-241-056c
अर्जुनो यतिरूपेण ह्यागतः सुसमाहितः ।	KK-01-15-241-057a
कन्यापुरमथाविश्य पूजितो भद्रया मुदा ॥	KK-01-15-241-057c
तं विदित्वा सुभद्रापि लज्जया परिमोहिता ।	KK-01-15-241-058a
दिवानिशं शयाना सा नाकरोद्भोजनादिकम् ॥	KK-01-15-241-058c
एवमुक्ता तया देवी भद्रां शोकपरायणाम् ।	KK-01-15-241-059a
तत्समीपं समागत्य श्लक्ष्णं वाक्यमथाब्रवीत् ॥	KK-01-15-241-059c
मा शोकं कुरु वार्ष्णेयि धृतिमालम्ब्य शोभने ।	KK-01-15-241-060a
राज्ञे निवेदयित्वापि वसुदेवाय धीमते ॥	KK-01-15-241-060c
कृष्णायापि तथा भद्रे प्रहर्षं कारयामि ते ।	KK-01-15-241-061a
पश्चाज्जानामि ते वार्तां मा शोकं कुरु भामिनि ॥	KK-01-15-241-061c
एवमुक्त्वा तु सा माता भद्रायाः प्रियकारिणी ।	KK-01-15-241-062a
निवेदयामास तदा भद्रामानकदुन्दुभेः ॥	KK-01-15-241-062c
रहस्येकासना तत्र भद्राऽस्वस्थेति चाब्रवीत् ।	KK-01-15-241-063a
आरामे तु यतिः श्रीमानर्जुनश्चेति नः श्रुतम् ॥	KK-01-15-241-063c
अक्रूराय च कृष्माय आहुकाय च सात्यकेः ।	KK-01-15-241-064a
निवेद्यतां महाप्राज्ञ श्रोतव्यं यदि बान्धवैः ॥	KK-01-15-241-064c
वैशम्पायन उवाच ।	KK-01-15-241-065
वसुदेवस्तु तच्छ्रुत्वा अक्रूराहुकयोस्तथा ।	KK-01-15-241-065a
निवेदयित्वा कृष्णेन मन्त्रयामास तैस्तदा ॥	KK-01-15-241-065c
इदं कार्यमिदं कृत्यमिदमेवेति निश्चितः ।	KK-01-15-241-066a
अक्रूरश्चोग्रसेनश्च सात्यकिश्च गदस्तथा ॥	KK-01-15-241-066c
पृथुश्रवाश्च कृष्णश्च सहिताः शिनिना मुहुः ।	KK-01-15-241-067a
रुक्मिणी सत्यभामा च देवकी रोहिणी तथा ॥	KK-01-15-241-067c
वसुदेवेन सहिताः पुरोहितमते स्थिताः ।	KK-01-15-241-068a
विवाहं मन्त्रयामासुर्द्वादशेऽहनि भारत ॥	KK-01-15-241-068c
अज्ञातं रौहिणेयस्य उद्धवस्य च भारत ।	KK-01-15-241-069a
विवाहं तु सुभद्रायाः कर्तुकामो गदाग्रजः ॥	KK-01-15-241-069c
महादेवस्य पूजार्थं महोत्सव इति ब्रुवन् ।	KK-01-15-241-070a
चतुस्त्रिंशदहोरात्रं सुभद्रार्तिप्रशान्तये ॥	KK-01-15-241-070c
नगरे घोषयास हितार्थं सव्यसाचिनः ।	KK-01-15-241-071a
इतश्चतुर्थे त्वहनि अन्तर्द्वीपं तु गम्यताम् ॥	KK-01-15-241-071c
सदारैः सानुयात्रैश्च सपुत्रैः सहबाधवैः ।	KK-01-15-241-072a
गन्तव्यं सर्ववर्मैश्च गन्तव्यं सर्वयादवैः ॥	KK-01-15-241-072c
एवमुक्तास्तु ते सर्वे तथा चक्रुश्च सर्वशः ।	KK-01-15-241-073a
ततः सर्वदशार्हाणामन्तर्द्वीपे च भारत ॥	KK-01-15-241-073c
चतुस्त्रिंशदहोरात्रं बभूव परमोत्सवः ।	KK-01-15-241-074a
कृष्णरामाहुकाक्रूरप्रद्युम्नशिनिसत्यकाः ॥	KK-01-15-241-074c
समुद्रं प्रययुर्हृष्टाः कुकुरान्धकवृष्णयः ।	KK-01-15-241-075a
युक्तयन्त्रपताकाभिर्वृष्णयो ब्राह्मणैः सह ॥	KK-01-15-241-075c
समुद्रं प्रययुर्नौभिः सर्वे पुरनिवासिनः ।	KK-01-15-241-076a
ततस्त्वरितमागत्य दाशार्हगणपूजितम् ॥	KK-01-15-241-076c
सुभद्रा पुण्डरीकाक्षमब्रवीद्यतिशासनात् ।	KK-01-15-241-077a
कृत्यवान्द्वादशाहानि स्थाता स भगवानिह ॥	KK-01-15-241-077c
तिष्ठतस्तस्य कः कुर्यादुपस्थानविधिं सदा ।	KK-01-15-241-078a
तमुवाच हृषीकेशः कस्त्वदन्यो विशेषतः ॥	KK-01-15-241-078c
तमृषिं प्रत्युपस्थातुमितो नार्हति माधवि ।	KK-01-15-241-079a
त्वमेवास्मन्मतेनाद्य महर्षेर्वशवर्तिनी ॥	KK-01-15-241-079c
कुरु सर्वाणि कार्याणि कीर्तिं धर्ममवेक्ष्य च ।	KK-01-15-241-080a
तस्य चातिथिमुख्यस्य सर्वेषां च तपस्विनाम् ॥	KK-01-15-241-080c
संविधानपरा भद्रे भव त्वं वशवर्तिनी ॥	KK-01-15-241-081ac
वैशम्पायन उवाच ।	KK-01-15-241-082
एवमादिश्य भिक्षां च भद्रां च मधुसूदनः ।	KK-01-15-241-082a
ययौ शङ्खप्रणादेन भेरीणां निस्वनेन च ॥	KK-01-15-241-082c
ततस्तु द्वीपमासाद्य दानधर्मपरायणाः ।	KK-01-15-241-083a
उग्रसेनमुखाश्चान्ये विजहुः कुकुरान्धकाः ॥	KK-01-15-241-083c
पटहानां प्रणादैश्च भेरीणां निस्वनेन च ।	KK-01-15-241-084a
सप्तयोजनविस्तार आयतो दशयोजनम् ॥	KK-01-15-241-084c
बभूव स महाद्वीपः सपर्वतमहावनः ।	KK-01-15-241-085a
सेतुपुष्करिणीजालैराक्रीडः सर्वसात्वताम् ॥	KK-01-15-241-085c
वापीपल्वलसङ्घैश्च काननैश्च मनोरमैः ।	KK-01-15-241-086a
वासुदेवस्य क्रीडार्थं योग्यः सर्वप्रहर्षतः ॥	KK-01-15-241-086c
कुकुरान्धकवृष्णीनां तथा प्रियकरस्तदा ।	KK-01-15-241-087a
बभूव परमोपेतस्त्रिविष्टप इवापरः ॥	KK-01-15-241-087c
चतुस्त्रिंशदहोरात्रं दानधर्मपरायणाः ।	KK-01-15-241-088a
उग्रसेनमुखाः सर्वे विजहुः कुकुरान्धकाः ॥	KK-01-15-241-088c
विचित्रमाल्याभरणाश्चित्रगन्धानुलेपनाः ।	KK-01-15-241-089a
विहाराभिगताः सर्वे यादवा हर्षसंयुताः ॥	KK-01-15-241-089c
सुनृत्तगीतवादित्रै रममाणास्तदाऽभवन् ।	KK-01-15-241-090a
प्रतियाते दशार्हाणामृषभे शार्ङ्गधन्वनि ।	KK-01-15-241-090c
सुभध्रोद्वाहनं पार्थः प्राप्तकालममन्यत ॥ ॥	KK-01-15-241-090e
	
	
	
	
अध्यायः 242	
	
	
	
वैशम्पायन उवाच ।	KK-01-15-242-001
	
कुकुरान्धकवृष्णीनामपयानं च पाण्डवः ।	KK-01-15-242-001a
विनिश्चित्य ततः पार्थः सुभद्रामिदमब्रवीत् ॥	KK-01-15-242-001c
शृणु भद्रे यथाशास्त्रं हितार्थं मुनिभिः कृतम् ।	KK-01-15-242-002a
विवाहं बहुधा सत्सु वर्णानां धर्मसंयुतम् ॥	KK-01-15-242-002c
कन्यायास्तु पिता भ्राता माता मातुल एव वा ।	KK-01-15-242-003a
पितुः पिता पितुर्भ्राता दाने तु प्रभुतां गतः ॥	KK-01-15-242-003c
महोत्सवं पशुपतेर्द्रष्टुकामः पिता तव ।	KK-01-15-242-004a
अन्तर्द्वीपं गतो भद्रे पुत्रैः पौत्रैः सबान्धवैः ॥	KK-01-15-242-004c
मम चैव विशालाक्षि विदेशस्था हि बान्धवाः ।	KK-01-15-242-005a
तस्मात्सुभद्रे गान्धर्वो विवाहः पञ्चमः स्मृतः ॥	KK-01-15-242-005c
समागमे तु कन्यायाः क्रियाः प्रोक्ताश्चतुर्विधाः ।	KK-01-15-242-006a
तेषां प्रवृत्तिं साधूनां शृणु माधवि तद्यथा ॥	KK-01-15-242-006c
वरमाहूय विधिना पित्रा दत्ता तथार्थिने ।	KK-01-15-242-007a
सा पत्नी तु परैरुक्ता सा वश्या तु पतिव्रता ॥	KK-01-15-242-007c
भृत्यानां भरणार्थाय आत्मनः पोषणाय च ।	KK-01-15-242-008a
दाने गृहीता या नारी सा भार्येति स्मृता बुधैः ॥	KK-01-15-242-008c
धर्मतो वरयित्वा तु आनीय स्वं निवेशनम् ।	KK-01-15-242-009a
न्यायेन दत्तातारुण्ये दाराः पितृकृताः स्मृताः ॥	KK-01-15-242-009c
गान्धर्वेण विवाहेन रागात्पुत्रार्थकारणात् ।	KK-01-15-242-010a
आत्मनाऽनुगृहीता या वश्या सा तु प्रजावती ॥	KK-01-15-242-010c
जनयेद्या तु भर्तारं जाया इत्येव नामतः ।	KK-01-15-242-011a
पत्नी भार्या च दाराश्च जाया चेति चतुर्विधाः ॥	KK-01-15-242-011c
चतस्र एवाग्निसाक्ष्याः क्रियायुक्ताश्च धर्मतः ।	KK-01-15-242-012a
गान्धर्वस्तु क्रियाहीनो रागादेव प्रवर्तते ॥	KK-01-15-242-012c
सकामायाः सकामेन निर्मन्त्रो रहसि स्मृतः ।	KK-01-15-242-013a
मयोक्तमक्रियं चापि कर्तव्यं माधवि त्वया ॥	KK-01-15-242-013c
अयनं चैव मासश्च ऋतुः पक्षस्तथा तिथिः ।	KK-01-15-242-014a
करणं च मुहूर्तं च लग्नसम्पत्तथैव च ॥	KK-01-15-242-014c
विवाहस्य विशालाक्षि प्रशस्तं चोत्तरायणम् ।	KK-01-15-242-015a
वैशाखश्चैव मासानां पक्षाणां शुक्ल एव च ॥	KK-01-15-242-015c
नक्षत्राणां तथा हस्तस्तृतीया च तिथिष्वपि ।	KK-01-15-242-016a
लग्नो हि मकरः श्रेष्ठः करणानां बवस्तथा ॥	KK-01-15-242-016c
मैत्रो मुहूर्तो वैवाह्य आवयोः शुभकर्मणि ।	KK-01-15-242-017a
सर्वसम्पदियं भद्रे अद्य रात्रौ भविष्यति ॥	KK-01-15-242-017c
भगवानस्तमभ्येति आदित्यस्तपतां वरः ।	KK-01-15-242-018a
रात्रौ विवाहकालोऽयं भविष्यति न संशयः ॥	KK-01-15-242-018c
नारायणोऽपि सर्वज्ञो नावबुध्येत विश्वकृत् ।	KK-01-15-242-019a
धर्मसङ्कटमापन्ने किं नु कृत्वा सुखं भवेत् ॥	KK-01-15-242-019c
मनोभवेन कामेन मोहितं मां प्रलापिनम् ।	KK-01-15-242-020a
प्रतिवाक्यं च मे देवि किं न वक्ष्यसि माधवि ॥	KK-01-15-242-020c
वैशम्पायन उवाच ।	KK-01-15-242-021
अर्जुनस्य वचः श्रुत्वा चिन्तयन्ती जनार्दनम् ।	KK-01-15-242-021a
नोवाच किञ्चिद्वचनं बाष्पदूषितलोचना ॥	KK-01-15-242-021c
रागोन्मादप्रलापी सन्नर्जुनो जयतां वरः ।	KK-01-15-242-022a
चिन्तयामास पितरं प्रविश्य च लतागृहम् ॥	KK-01-15-242-022c
चिन्तयानं तु कौन्तेयं मत्वा शच्या शचीपतिः ।	KK-01-15-242-023a
सहितो नारदाद्यैश्च मुनिभिश्च महामनाः ॥	KK-01-15-242-023c
गन्धर्वैरप्सरोभिश्च चारणैश्चापि गुह्यकैः ।	KK-01-15-242-024a
अरुन्धत्या वसिष्ठेन ह्याजगाम कुशस्थलीम् ॥	KK-01-15-242-024c
चिन्तितं च सुभद्रायाश्चिन्तयित्वा जनार्दनः ।	KK-01-15-242-025a
निद्रयापहृतज्ञानं रौहिणेयं विना तदा ॥	KK-01-15-242-025c
सहाक्रूरेण शिनिना सत्यकेन गदेन च ।	KK-01-15-242-026a
वसुदेवेन देवक्या आहूकेन च धीमता ॥	KK-01-15-242-026c
आजगाम पुरीं रात्रौ द्वारकां स्वजनैर्वृतः ।	KK-01-15-242-027a
पूजयित्वा तु देवेशो नारदादीन्महायशाः ॥	KK-01-15-242-027c
कुशलप्रश्नमुक्त्वा तु देवेन्द्रेणाभियाचितः ।	KK-01-15-242-028a
वैवाहिकीं क्रियां कृष्णः स तथेत्येवमुक्तवान् ॥	KK-01-15-242-028c
आहुको वसुदेवश्च सहाक्रूरः ससात्यकिः ।	KK-01-15-242-029a
अभिप्रणम्य शिरसा पाकशासनमब्रुवन् ।	KK-01-15-242-029c
देवदेव नमस्तेस्तु लोकनाथ जगत्पते ॥	KK-01-15-242-029e
वयं धन्याः स्म सहितैर्बान्धवैः सहिताः प्रभो ।	KK-01-15-242-030a
कृतप्रसादास्तु वयं तव वाक्येन विश्वजित् ॥	KK-01-15-242-030c
वैशम्पायन उवाच ।	KK-01-15-242-031
एवमुक्त्वा प्रसाद्यैनं पूजयित्वा प्रयत्नतः ।	KK-01-15-242-031a
महेन्द्रशासनात्सर्वे सहिता ऋषिभिस्तदा ॥	KK-01-15-242-031c
विवाहं कारयामासुः शक्रपुत्रस्य शास्त्रतः ।	KK-01-15-242-032a
अरुन्धती शची देवी रुग्मिणी देवकी तथा ॥	KK-01-15-242-032c
दिव्यस्त्रीभिश्च सहिताः सुभद्रायाः शुभाः क्रियाः ।	KK-01-15-242-033a
अर्जुनेऽपि तथा सर्वाः क्रिया भद्राः प्रयोजयन् ॥	KK-01-15-242-033c
महर्षिः काश्यपो होता सदस्या नारदादयः ।	KK-01-15-242-034a
पुण्याशिषः प्रयोक्तारः सर्वे ते हि तदार्जुने ॥	KK-01-15-242-034c
अभिषेकं तदा कृत्वा महेन्द्रः पाकशासनिम् ।	KK-01-15-242-035a
लोकपालैस्तु सहितः सर्वदेवैरभिष्टुतः ॥	KK-01-15-242-035c
किरीटाङ्गदहाराद्यैर्हस्ताभरणकुण्डलैः ।	KK-01-15-242-036a
भूषयित्वा तदा पार्थं द्वितीयमिव वासवम् ॥	KK-01-15-242-036c
पुत्रं परिष्वज्य तदा प्रीतिमाप पुरन्दरः ।	KK-01-15-242-037a
शछी देवी तदा भद्रामरुन्धत्यादिभिस्तथा ॥	KK-01-15-242-037c
कारयामास वैवाह्यमङ्गलान्यादवस्त्रियः ।	KK-01-15-242-038a
सहाप्सरोभिर्मुदिता भूषयित्वा स्वभूषणैः ॥	KK-01-15-242-038c
पौलोमीमिव मन्यन्ते सुभद्रां तत्र योषितः ।	KK-01-15-242-039a
ततो विवाहो ववृधे कृतः सर्वगुणान्वितः ॥	KK-01-15-242-039c
तस्याः पाणिं गृहीत्वा तु मन्त्रैर्होमपुरस्कृतम् ।	KK-01-15-242-040a
सुभद्रया बभौ जिष्णुः शच्या इव शचीपतिः ॥	KK-01-15-242-040c
सा जिष्णुमधिकं भेजे सुभद्रा चारुदर्शना ।	KK-01-15-242-041a
पार्थस्य सदृशी भद्रा रूपेण वयसा तथा ॥	KK-01-15-242-041c
सुभद्रायाश्च पार्थोऽपि सदृशो रूपलक्षणैः ।	KK-01-15-242-042a
इत्यूचुश्च तदा देवाः प्रीताः सेन्द्रपुरोगमाः ॥	KK-01-15-242-042c
एवं निवेश्य देवास्ते गन्धर्वैः साप्सरोगणैः ।	KK-01-15-242-043a
आमन्त्र्य यादवाः सर्वे विप्रजग्मुर्यथागतम् ॥	KK-01-15-242-043c
यादवाः पार्थमामन्त्र्य अन्तर्द्वीपं गतास्तदा ।	KK-01-15-242-044a
वासुदेवस्तदा पार्थमुवाच यदुनन्दनः ॥	KK-01-15-242-044c
द्वाविंशद्दिवसान्पार्थ इहोष्य भरतर्षभ ।	KK-01-15-242-045a
मामकं रथमारुह्य शैब्यसुग्रीवयोजितम् ॥	KK-01-15-242-045c
सुभद्रया सुखं पार्थ खाण्डवप्रस्थमाविश ।	KK-01-15-242-046a
यादवैः सहितः पश्चादागमिष्यामि भारत ।	KK-01-15-242-046c
यतिवेषेण नियतो वस त्वं रुक्मिणीगृहे ॥	KK-01-15-242-046e
वैशम्पायन उवाच ।	KK-01-15-242-047
एवमुक्त्वा प्रचक्राम अन्तर्द्वीपं जनार्दनः ।	KK-01-15-242-047a
कृतोद्वाहस्ततः पार्थः कृतकार्योऽभवत्तदा ॥	KK-01-15-242-047c
तस्यां चोपगतो भावः पार्थस्य सुमहात्मनः ।	KK-01-15-242-048a
तस्मिन्भावः सुभद्राया अन्योन्यं समवर्धत ॥	KK-01-15-242-048c
स तथा युयुजे वीरो भद्रया भरतर्षभः ।	KK-01-15-242-049a
अभिनिष्पन्नया रामः सीतयेव समन्वितः ॥	KK-01-15-242-049c
अपि जिष्णुर्विजज्ञे तां ह्रीं श्रियं सन्नतिक्रियाम् ।	KK-01-15-242-050a
देवतानां वरस्त्रीणां रूपेण सदृशीं सतीम् ॥	KK-01-15-242-050c
स प्रकृत्या श्रिया दीप्त्या सन्दिदीपे तयाऽधिकम् ।	KK-01-15-242-051a
उद्यत्सहस्रदीप्तांशुः शरदीव दिवाकरः ॥	KK-01-15-242-051c
सा तु तं मनुजव्याघ्रमनुरक्ता यशस्विनी ।	KK-01-15-242-052a
कन्यापुरगता भूत्वा तत्परा समपद्यत ॥ ॥	KK-01-15-242-052c
	
	
	
	
अध्यायः 243	
	
	
	
वैशम्पायन उवाच ।	KK-01-15-243-001
	
वृष्म्यन्धकपुरात्तस्मादपयातुं धनञ्जयः ।	KK-01-15-243-001a
विनिश्चित्य तया सार्धं सुभद्रामिदमब्रवीत् ॥	KK-01-15-243-001c
द्विजानां गुणमुख्यानां यथार्हं प्रतिपादय ।	KK-01-15-243-002a
भोज्यैर्भक्ष्यैश्च कामैश्च स्वपुरीं प्रतियास्यताम् ॥	KK-01-15-243-002c
आत्मनश्च समुद्दिश्य महाव्रतसमापनम् ।	KK-01-15-243-003a
गच्छ भद्रे स्वयं तूर्णं महाराजनिवेशनम् ॥	KK-01-15-243-003c
तेजोबलजवोपेतैः शुक्लैर्हयवरोत्तमैः ।	KK-01-15-243-004a
वाजिभिः शैब्यसुग्रीवमेघपुष्पबलाहकैः ॥	KK-01-15-243-004c
युक्तं रथवरं तूर्णमिहानय सुसत्कृतम् ।	KK-01-15-243-005a
व्रतार्थमिति भाषित्वा सखीभिः सुभगे सह ॥	KK-01-15-243-005c
क्षिप्रमादाय पर्येहि सह सर्वायुधेन च ।	KK-01-15-243-006a
अनुकर्षान्तपताकाश्च तूणीरांश्च धनूंषि च ॥	KK-01-15-243-006c
सर्वान्रथवरे स्थाप्य सोत्सेधाश्च महागदाः ॥	KK-01-15-243-007ac
वैशम्पायन उवाच ।	KK-01-15-243-008
अर्जुनेनैवमुक्ता सा सुभद्रा भद्रभाषिणी ।	KK-01-15-243-008a
जगाम नृपतेर्वेश्म सखीभिः सहिता तदा ॥	KK-01-15-243-008c
व्रतार्थमिति तत्रस्थान्रक्षिणो वाक्यमब्रवीत् ।	KK-01-15-243-009a
रथेनानेन यास्यामि महाव्रतसमापनम् ॥	KK-01-15-243-009c
शैब्यसुग्रीवयुक्तेन सायुधेनैव शार्ङ्गिणः ।	KK-01-15-243-010a
रथेन रमणीयेन प्रयास्यामि व्रतार्थिनी ॥	KK-01-15-243-010c
सुभद्रयैवमुक्ते तु जनाः प्राञ्जलयोऽभवन् ।	KK-01-15-243-011a
योजयित्वा रथवरं कल्याणैरभिभाष्य ताम् ॥	KK-01-15-243-011c
यथोक्तं सर्वमारोप्य आयुधानि च भामिनी ।	KK-01-15-243-012a
क्षिप्रमादाय कल्याणी सुभद्राऽर्जुनमब्रवीत् ॥	KK-01-15-243-012c
रथोऽयं रथिनां श्रेष्ठ आनीतस्तव शासनात् ।	KK-01-15-243-013a
स त्वं याहि यथाकामं कुरून्कौरवनन्दन ॥	KK-01-15-243-013c
वैशम्पायन उवाच ।	KK-01-15-243-014
निवेद्य तु रथं भर्तुः सुभद्रा भद्रसम्मता ।	KK-01-15-243-014a
ब्राह्मणानां तदा हृष्टा ददौ सा विविधं वसु ॥	KK-01-15-243-014c
स्नेहवन्ति च भोज्यानि प्रददावीप्सितानि च ।	KK-01-15-243-015a
यथाकामं यथाश्रद्धं वस्त्राणि विविधानि च ॥	KK-01-15-243-015c
तर्पिता विविधैर्भोज्यैस्तान्यवाप्य वसूनि च ।	KK-01-15-243-016a
ब्राह्मणाः स्वगृहं जग्मुः प्रयुज्य परमाशिषः ॥	KK-01-15-243-016c
सुभद्रया तु विज्ञप्तः पूर्वमेव धनञ्जयः ।	KK-01-15-243-017a
अभीशुग्रहणे पार्थ न मेऽस्ति सदृशो भुवि ॥	KK-01-15-243-017c
तस्मात्सा पूर्वमारुह्य रश्मीञ्जग्राह माधवी ।	KK-01-15-243-018a
सोदरा वासुदेवस्य कृतस्वस्त्ययना हयान् ॥	KK-01-15-243-018c
व्यत्ययित्वा तु तल्लिङ्गं यतिवेषं धनञ्जयः ।	KK-01-15-243-019a
आमुच्य कवचं वीरः समुच्छ्रितमहद्धनुः ॥	KK-01-15-243-019c
आरुरोह रथश्रेष्ठं शुक्लवासा धनञ्जयः ।	KK-01-15-243-020a
महेन्द्रदत्तं मुकुटं तथैवाभरणानि च ॥	KK-01-15-243-020c
अलङ्कृत्य तु कौन्तेयः प्रयातुमुपचक्रमे ।	KK-01-15-243-021a
ततः कन्यापुरे घोषस्तुमुलः समपद्यत ॥	KK-01-15-243-021c
दृष्ट्वा नववरं पार्थं बाणखड्गधनुर्धरम् ।	KK-01-15-243-022a
अभीशुहस्तां सुश्रोणीमर्जुनेन रथे स्थिताम् ॥	KK-01-15-243-022c
ऊचुः कन्यास्तदा यान्तीं वासुदेवसहोदराम् ।	KK-01-15-243-023a
सर्वकामसमृद्धा त्वं सुभद्रे भद्रभाषिणि ॥	KK-01-15-243-023c
वासुदेवप्रियं लब्ध्वा भर्तारं वीरमर्जुनम् ।	KK-01-15-243-024a
सर्वसीमन्तिनीनां त्वां श्रेष्ठां कृष्णसहोदरीम् ॥	KK-01-15-243-024c
मन्यामहे महाभागे सुभद्रे भद्रभाषिणि ।	KK-01-15-243-025a
यस्मात्सर्वमनुष्याणां श्रेष्ठो भर्ता तवार्जुनः ॥	KK-01-15-243-025c
उपपन्नस्त्वया वीरः सर्वलोकमहारथः ।	KK-01-15-243-026a
हे प्रयाहि गृहान्भद्रे सुहृद्भिः सङ्गमोऽस्तु ते ॥	KK-01-15-243-026c
वैशम्पायन उवाच ।	KK-01-15-243-027
एवमुक्ता प्रहृष्टाभिः सखीभिः प्रतिनन्दिता ।	KK-01-15-243-027a
भद्रा भद्रजवोपेतानश्वान्पुनरचोदयत् ॥	KK-01-15-243-027c
पार्श्वे चामरहस्ता सा सखी तस्याङ्गनाऽभवत् ।	KK-01-15-243-028a
ततः कन्यापुरद्वारात्सघोषादभिनिःसृतम् ॥	KK-01-15-243-028c
ददृशुस्तं रथश्रेष्ठं जना जीमूतनिस्वनम् ।	KK-01-15-243-029a
सुभद्रासङ्गृहीतस्य रथस्य महतः स्वनम् ॥	KK-01-15-243-029c
मेघस्वनमिवाकाशे शुश्रुवुः पुरवासिनः ।	KK-01-15-243-030a
सुभद्रया तु सम्पन्ने तिष्ठन्रथवरेऽर्जुनः ॥	KK-01-15-243-030c
प्रबभौ च तयोपेतः कैलास इव गङ्गया ।	KK-01-15-243-031a
पार्थः सुभद्रासहितो विरराज महारथः ॥	KK-01-15-243-031c
विराजते यथा शक्रो राजञ्शच्या समन्वितः ।	KK-01-15-243-032a
सुभद्रां प्रेक्ष्य पार्थेन ह्रियमाणां यशस्विनीम् ॥	KK-01-15-243-032c
चक्रुः किलकिलाशब्दानासाद्य बहवो जनाः ।	KK-01-15-243-033a
दाशार्हाणां कुलस्य श्रीः सुभद्रा मद्रभाषिणी ॥	KK-01-15-243-033c
अभिकामा सकामेन पार्थेन सह गच्छति ।	KK-01-15-243-034c
अथापरे तु सङ्क्रुद्धा गृह्णीत घ्नत माचिरम् ॥	KK-01-15-243-035a
इति संवार्य शस्त्राणि ववर्षुरभितो दिशम् ।	KK-01-15-243-035c
इति सम्भाषमाणानां स नादः सुमहानभूत् ॥	KK-01-15-243-036a
स तेन जनघोषेण वीरो गज इवार्दितः ।	KK-01-15-243-036c
ववर्ष शरवर्षाणि न तु कञ्चन रोषयत् ॥	KK-01-15-243-037a
मुमोच निशितान्बाणान्दीप्यमानान्स्वतेजसा ।	KK-01-15-243-037c
प्रासादवरसङ्घेषु हर्म्येषु भवनेषु च ॥	KK-01-15-243-038a
क्षोभयित्वा पुरश्रेष्ठं गरुत्मानिव सागरम् ।	KK-01-15-243-038c
प्रेक्षन्रैवकतद्वारं निर्ययौ भरतर्षभः ॥ ॥	KK-01-15-243-039a
	
	
	
	
अध्यायः 244	
	
	
	
वैशम्पायन उवाच ।	KK-01-15-244-001
	
शासनात्पुरुषेन्द्रस्य बलेन महता बली ।	KK-01-15-244-001a
गिरौ रैवतके नित्यं बभूव विपृथुश्रवाः ॥	KK-01-15-244-001c
प्रवासे वासुदेवस्य तस्मिन्हलधरोपमः ।	KK-01-15-244-002a
सम्बभूव तदा गोप्ता पुरस्य पुरवर्धनः ॥	KK-01-15-244-002c
प्राप्य पाण्डवनिर्याणं निर्ययौ विपृथुश्रवाः ।	KK-01-15-244-003a
निशम्य पुरनिर्घोषं स्वमनीकमचोदयत् ॥	KK-01-15-244-003c
सोऽभिपत्य तदाध्वानं ददर्श पुरुषर्षभम् ।	KK-01-15-244-004a
निःसृतं द्वारकाद्वारादंशुमन्तमिवाम्बिरात् ॥	KK-01-15-244-004c
सविद्युतमिवाम्भोदं प्रेक्षतां तं धनुर्धरम् ।	KK-01-15-244-005a
पार्थमानर्तयोधानां विस्मयः समपद्यत ॥	KK-01-15-244-005c
उदीर्णरथनागाश्वमनीकमभिवीक्ष्य तत् ।	KK-01-15-244-006a
उवाच परमप्रीता सुभद्रा भद्रभाषिणी ॥	KK-01-15-244-006c
सङ्ग्रहीतुमभिप्रायो दीर्घकालकृतो मम ।	KK-01-15-244-007a
युध्यमानस्य सङ्ग्रामे रथं तव नरर्षभ ॥	KK-01-15-244-007c
ओजस्तेजोद्युतिबलैरन्वितस्य महात्मनः ।	KK-01-15-244-008a
पार्थ ते सारथित्वेन भविता शिक्षितास्म्यहम् ॥	KK-01-15-244-008c
एवमुक्तः प्रियां प्रीतः प्रत्युवाच नरर्षभः ।	KK-01-15-244-009a
चोदयाश्वानसंसक्तान्विश्न्तु विपृथोर्बलम् ॥	KK-01-15-244-009c
बहुभिर्युध्यमानस्य तावकान्विजिघांसतः ।	KK-01-15-244-010a
पश्य बाहुबलं भद्रे शरान्विक्षिपतो मम ॥	KK-01-15-244-010c
वैशम्पायन उवाच ।	KK-01-15-244-011
एवमुक्ता तदा भद्रा पार्थेन भरतर्षभ ।	KK-01-15-244-011a
चुचोद साश्वान्संहृष्टा ते ततो विविशुर्बलम् ॥	KK-01-15-244-011c
तदाहतमहावाद्यं समुदग्रध्वजायुतम् ।	KK-01-15-244-012a
अनीकं विपृथोर्हृष्टं पार्थमेवान्ववर्तत ॥	KK-01-15-244-012c
रथैर्बहुविधाकारैः सदश्वैश्च महाजवैः ।	KK-01-15-244-013a
किरन्तः शरवर्षाणि परिवव्रुर्धनञ्जयम् ॥	KK-01-15-244-013c
तेषामस्त्राणि संवार्य दिव्यास्त्रेण महास्त्रवित् ।	KK-01-15-244-014a
आवृणोन्महदाकाशं शरैः परपुरञ्जयः ॥	KK-01-15-244-014c
तेषां बाणान्महाबाहुर्मुकुटान्यङ्गदानि च ।	KK-01-15-244-015a
चिच्छेद निशितैर्बाणैः शरांश्चैव धनूंषि च ॥	KK-01-15-244-015c
युगानीषान्वरूथानि यन्त्राणि विविधानि च ।	KK-01-15-244-016a
अजिघांसन्परान्पार्थश्चिच्छेद निशितैः शरैः ॥	KK-01-15-244-016c
विधनुष्कान्विकवचान्विरथांश्च महारथान् ।	KK-01-15-244-017a
कृत्वा पार्थः प्रियां प्रीतः प्रेक्ष्यतामित्यदर्शयत् ॥	KK-01-15-244-017c
सा दृष्ट्वा महदाश्चर्यं सुभद्रा पार्थमब्रवीत् ।	KK-01-15-244-018a
अवाप्तार्थाऽस्मि भद्रं ते याहि पार्थ यथासुखम् ॥	KK-01-15-244-018c
स सक्तं पाण्डुपुत्रेण समीक्ष्य विपृथुर्बलम् ।	KK-01-15-244-019a
त्वरमाणोऽभिसङ्क्रम्य स्थीयतामित्यभाषत ॥	KK-01-15-244-019c
ततः सेनापतेर्वाक्यं नात्यवर्तन्त यादवाः ।	KK-01-15-244-020a
सागरे मारुतोद्धूता वेलामिव महोर्मयः ॥	KK-01-15-244-020c
ततो रथवरात्तूर्णमवरुह्य नरर्षभः ।	KK-01-15-244-021a
अभिगम्य नरव्याघ्रं प्रहृष्टः परिषस्वजे ॥	KK-01-15-244-021c
सोऽब्रवीत्पार्थमासाद्य दीर्घकालमिदं तव ।	KK-01-15-244-022a
निवासमभिजानामि शङ्खचक्रगदाधरात् ॥	KK-01-15-244-022c
न मेऽस्त्यविदितं किञ्चिद्यद्यदाचितं त्वया ।	KK-01-15-244-023a
सुभद्रार्थं प्रलोभेन प्रीतस्तव जनार्दनः ॥	KK-01-15-244-023c
प्राप्तस्य यतिलिङ्गेन वासितस्य धनञ्जय ।	KK-01-15-244-024a
बन्धुमानसि रामेण महेन्द्रावरजेन च ॥	KK-01-15-244-024c
मामेव च सदाकाङ्क्षी मन्त्रिणं मधुसूदनः ।	KK-01-15-244-025a
अन्तरेण सुभद्रां च त्वां च तात धनञ्जय ॥	KK-01-15-244-025c
इमं रथवरं दिव्यं सर्वशस्त्रसमन्वितम् ।	KK-01-15-244-026a
इदमेवानुयात्रं च निर्दिश्य गदपूर्वजः ॥	KK-01-15-244-026c
अन्तर्द्वीपं तदा वीर गतो वृष्णिसुखावहः ।	KK-01-15-244-027a
दीर्घकालावरुद्धं त्वां सम्प्राप्तं प्रियया सह ॥	KK-01-15-244-027c
पश्यन्तु भ्रातरः सर्वे वज्रपाणिमिवामराः ।	KK-01-15-244-028a
आयाते तु दशार्हाणामृषभे शार्ङ्गधन्वनि ॥	KK-01-15-244-028c
भद्रामनुगमिष्यन्ति रत्नानि च वसूनि च ।	KK-01-15-244-029a
अरिष्टं याहि पन्थानं सुखी भव धनञ्जय ॥	KK-01-15-244-029c
नष्टशोकैर्विशोकस्य सुहृद्भिः सङ्गमोऽस्तु ते ॥	KK-01-15-244-030ac
वैशम्पायन उवाच ।	KK-01-15-244-031
ततो विपृथुमामन्त्र्य पार्थः प्रीतोऽभिवाद्य च ।	KK-01-15-244-031a
कृष्णस्य मतमास्थाय कृष्णस्य रथमास्थितः ॥	KK-01-15-244-031c
पूर्वमेव तु पार्थाय कृष्णेन विनियोजितम् ।	KK-01-15-244-032a
सर्वरत्नसुसम्पूर्णं सर्वभोगसमन्वितम् ॥	KK-01-15-244-032c
रथेन काञ्चनाङ्गेन कल्पितेन यथाविधि ।	KK-01-15-244-033a
शैब्यसुग्रीवयुक्तेन किङ्किणीजालमालिना ॥	KK-01-15-244-033c
सर्वशस्त्रोपपन्नेन जीमूतरवनादिना ।	KK-01-15-244-034a
ज्वलनार्चिःप्रकाशेन द्विषतां हर्षनाशिना ॥	KK-01-15-244-034c
सन्नद्धः कवची खड्गी बद्धगोधाङ्गुलित्रवान् ।	KK-01-15-244-035a
युक्तः सेनानुयात्रेण रथणारोप्य माधवीम् ।	KK-01-15-244-035c
रथेनाकाशगेनैव पययौ *स्वपुरं प्रति ॥	KK-01-15-244-035e
ह्रियमाणां तु तां दृष्ट्वा सुभद्रां सैनिका जनाः ।	KK-01-15-244-036a
विक्रोशन्तोऽद्रवन्सर्वे द्वारकामभितः पुरीम् ॥	KK-01-15-244-036c
ते समासाद्य सहिताः सुधर्मामभितः सभाम् ।	KK-01-15-244-037a
सभापालस्य तत्सर्वमाचख्युः पार्थविक्रमम् ॥	KK-01-15-244-037c
तेषां श्रुत्वा सभापालो भेरीं सान्नाहिकीं ततः ।	KK-01-15-244-038a
समाजघ्ने महाघोषां जाम्बूनदपरिष्कृताम् ॥	KK-01-15-244-038c
क्षुब्धास्तेनाथ शब्देन भोजवृष्ण्यन्धकास्तदा ।	KK-01-15-244-039a
`अन्तर्द्वीपात्समुत्पेतुः सहसा सहितास्तदा ।'	KK-01-15-244-039c
अन्नपानमपास्याथ समापेतुः समन्ततः ॥	KK-01-15-244-039e
तत्र जाम्बूनदाङ्गानि स्पर्ध्यास्तरणवन्ति च ।	KK-01-15-244-040a
मणिविद्रुमचित्राणि ज्वलिताग्निप्रभाणि च ॥	KK-01-15-244-040c
भेजिरे पुरुषव्याघ्रा वृष्ण्यन्धकमहारथाः ।	KK-01-15-244-041a
सिंहासनानि शतशो धिष्ण्यानीव हुताशनाः ॥	KK-01-15-244-041c
तेषां समुपविष्टानां देवानामिव सन्नये ।	KK-01-15-244-042a
आचख्यौ चेष्टितं जिष्णोः सभापालः सहानुगः ॥	KK-01-15-244-042c
तच्छ्रुत्वा वृष्णिवीरास्ते मदसंरक्तलोचनाः ।	KK-01-15-244-043a
अमृष्यमाणाः पार्थस्य समुत्पेतुरहङ्कृताः ॥	KK-01-15-244-043c
योजयध्वं रथानाशु प्रासानाहरतेति च ।	KK-01-15-244-044a
धनूंषि च महार्हाणि कवचानि बृहन्ति च ॥	KK-01-15-244-044c
सूतानुच्चुक्रुशुः केचिद्रथान्योजयतेति च ।	KK-01-15-244-045a
स्वयं च तुरगान्केचिदयुञ्जन्हेमभूषितान् ॥	KK-01-15-244-045c
रथेष्वानीयमानेषु कवचेषु ध्वजेषु च ।	KK-01-15-244-046a
अभिक्रन्दे नृवीराणां तदासीत्तुमुलं महत् ॥	KK-01-15-244-046c
वनमाली ततः क्षीबः कैलासशिखरोपमः ।	KK-01-15-244-047a
नीलवासा मदोत्सिक्त इदं वचनमब्रवीत् ॥	KK-01-15-244-047c
किमिदं कुरुथाप्रज्ञास्तूष्णीम्भूते जनार्दने ।	KK-01-15-244-048a
अस्य भावमविज्ञाय सङ्क्रुद्धा मोघगर्जिताः ॥	KK-01-15-244-048c
एष तावदभिप्रायमाख्यातु स्वं महामतिः ।	KK-01-15-244-049a
यदस्य रुचिरं कर्तुं तत्कुरुध्वमतन्द्रिताः ॥	KK-01-15-244-049c
ततस्ते तद्वचः श्रुत्वा ग्राह्यरूपं हलायुधात् ।	KK-01-15-244-050a
तूष्णीम्भूतास्ततः सर्वे साधुसाध्विति चाब्रुवन् ॥	KK-01-15-244-050c
समं वचो निशम्यैव बलदेवस्य धीमतः ।	KK-01-15-244-051a
पुनरेवसभामध्ये सर्वे ते समुपाविशन् ॥	KK-01-15-244-051c
ततोऽब्रवीद्वासुदेवं वचो रामः परन्तपः ।	KK-01-15-244-052a
`त्रैलोक्यनाथ हे कृष्ण भूतभव्यभविष्यकृत् ।'	KK-01-15-244-052c
किमवागुपविष्टोऽसि प्रेक्षमाणो जनार्दन ॥	KK-01-15-244-052e
सत्कृतस्त्वत्कृते पार्थः सर्वैरस्माभिरच्युत ।	KK-01-15-244-053a
न च सोऽर्हति तां पूजां दुर्बुद्धिः कुलपांसनः ॥	KK-01-15-244-053c
को हि तत्रैव भुक्तावान्नं भाजनं भेत्तुमर्हति ।	KK-01-15-244-054a
मन्यमानः कुले जातमात्मानं पुरुषः क्वचित् ॥	KK-01-15-244-054c
इच्छन्नेव हि सम्बन्धं कृतं पूर्वं च मानयन् ।	KK-01-15-244-055a
को हि नाम भवेनार्थी साहसेन समाचरेत् ॥	KK-01-15-244-055c
सोऽवमन्य तथाऽस्माकमनादृत्य च केशवम् ।	KK-01-15-244-056a
प्रसह्य हृतवानद्य सुभद्रां मृत्युमात्मनः ॥	KK-01-15-244-056c
कथं हि शिरसो मध्ये कृतं तेन पदं मम ।	KK-01-15-244-057a
मर्षयिष्यामि गोविन्द पादस्पर्शमिवोरगः ॥	KK-01-15-244-057c
अद्य निष्कौरवामेकः करिष्यामि वसुन्धराम् ।	KK-01-15-244-058a
न हि मे मर्षणीयोऽयमर्जुनस्य व्यतिक्रमः ॥	KK-01-15-244-058c
तं तथा गर्जमानं तु मेघदुन्दुभिनिःस्वनम् ।	KK-01-15-244-059a
अन्वपद्यन्त ते सर्वे भोजवृष्ण्यन्धकास्तदा ॥ ॥	KK-01-15-244-059c
	
	
	
	
	
	
अध्यायः 245	
	
	
	
कृष्णेन बलरामसान्त्वनम् ॥ 1 ॥ अर्जुनम्प्रत्यानेतुं यादवानां गमनम् ॥ 2 ॥ विपृथुवाक्यादुर्जनं दूरगतं ज्ञात्वा तेषां प्रतिनिवर्तनम् ॥ 3 ॥ सुभद्रया सह अर्जुनस्य खाण्डवप्रस्थगमनम् ॥ 4 ॥	KK-01-15-245-001a
	
वैशम्पायन उवाच ।	KK-01-15-245-001
	
उक्तवन्तो यथावीर्यमसकृत्सर्ववृष्णयः ।	KK-01-15-245-001a
ततोऽब्रवीद्वासुदेवो वाक्यं धर्मार्थसंयुतम् ॥	KK-01-15-245-001c
`मयोक्तं न श्रुतं पूर्वं सहितैः सर्वयादवैः ।	KK-01-15-245-002a
अतिक्रान्तमतिक्रान्तं न निवर्तेत कर्हिचित् ।	KK-01-15-245-002c
शृणुध्वं सहिताः सर्वे मम वाक्यं सहेतुकम् ॥'	KK-01-15-245-002e
नावमानं कुलस्यास्य गुडाकेशः प्रयुक्तवान् ।	KK-01-15-245-003a
सम्मानोऽभ्यधिकस्तेन प्रयुक्तोऽयं न संशयः ॥	KK-01-15-245-003c
अर्थलुब्धान्न वः पार्थो मन्यते सात्वतान्सदा ।	KK-01-15-245-004a
स्वयंवरमनाधृष्यं मन्यते चापि पाण्डवः ॥	KK-01-15-245-004c
प्रदानमपि कन्यायाः पशुवत्को नु मन्यते ।	KK-01-15-245-005a
विक्रयं चाप्यपत्यस्य कः कुर्यात्पुरुषो भुवि ॥	KK-01-15-245-005c
एतान्दोषांस्तु कौन्तेयो दृष्टवानिति मे मतिः ।	KK-01-15-245-006a
`क्षत्रियाणां तु वीर्येण प्रशस्तं हरणं बलात् ।'	KK-01-15-245-006c
अतः प्रसह्य हृतवान्कन्यां धर्मेण पाण्डवः ॥	KK-01-15-245-006e
उचितश्चैव सम्बन्धः सुभद्रा च शयस्विनी ।	KK-01-15-245-007a
एष चापीदृशः पार्थः प्रसह्य हृतवानतः ॥	KK-01-15-245-007c
भरतस्यान्वये जातं शान्तनोश्च यशस्विनः ।	KK-01-15-245-008a
कुन्तिभोजात्माजापुत्रं का बुभूषेत नार्जुनम् ॥	KK-01-15-245-008c
न तं पश्यामि यः पार्थं विजयेत रणे बलात् ।	KK-01-15-245-009a
वर्जयित्वा विरूपाक्षं भगनेत्रहरं हरम् ॥	KK-01-15-245-009c
अपि सर्वेषु लोकेषु सेन्द्ररुद्रेषु मारिष ।	KK-01-15-245-010a
स च नाम रथस्तादृङ्मदीयास्ते च वाजिनः ॥	KK-01-15-245-010c
`मम शस्त्रं विशेषेण तूणौ चाक्षयसायकौ ।	KK-01-15-245-011a
'योद्धा पार्थश्च शीघ्रास्त्रः को नु तेन समो भवेत् ।	KK-01-15-245-011c
तमभिद्रुत्य सान्त्वेन परमेण धनञ्जयम् ॥	KK-01-15-245-011e
निवर्तयत संहृष्टा ममैषा परमा मतिः ।	KK-01-15-245-012a
यदि निर्जित्य वः पार्थो बलाद्गच्छेत्स्वकं पुरं ॥	KK-01-15-245-012c
प्रणश्येद्वो यशः सद्यो न तु सान्त्वे पराजयः ।	KK-01-15-245-013a
`पितृष्वसायाः पुत्रो मे सम्बन्धं नार्हति द्विषाम् ।'	KK-01-15-245-013c
तच्छ्रुत्वा वासुदेवस्य तथा कर्तुं जनाधिप ॥	KK-01-15-245-013e
`उद्योगं कृतवन्तस्ते भेरीं सन्नाद्य यादवाः ।	KK-01-15-245-014a
अर्जुनस्तु तदा श्रुत्वा भेरीसन्नादनं महत् ॥	KK-01-15-245-014c
कौन्तेयस्त्वरमाणस्तु सुभद्रामभ्यभाषत ।	KK-01-15-245-015a
आयान्ति वृष्णयः सर्वे ससुहृज्जनबान्धवाः ॥	KK-01-15-245-015c
त्वदर्थं योद्धुकामास्ते मदरक्तान्तलोचनाः ।	KK-01-15-245-016a
प्रमत्तानशुचीन्मूढान्सुरामत्तान्नराधमान् ॥	KK-01-15-245-016c
वमनं पानशीलांस्तान्करिष्यामि शरोत्तमैः ।	KK-01-15-245-017a
उताहो वा मदोन्मत्तान्नयिष्यामि यमक्षयम् ॥	KK-01-15-245-017c
एवमुक्त्वा प्रियां पार्थो न्यवर्तत महाबलः ।	KK-01-15-245-018a
निवर्तमानं दृष्ट्वैव सुभद्रा त्रस्ततां गता ॥	KK-01-15-245-018c
एवं मा वद पार्थेति पादयोः पतिता तदा ।	KK-01-15-245-019a
सुभद्रा तु कलिर्जाता वृष्णीनां निधाय च ॥	KK-01-15-245-019c
एवं ब्रुवन्तः पौरास्ते ह्यपवादरताः प्रभो ।	KK-01-15-245-020a
मम शोकं वर्धयन्ति तस्मान्नाशं न चिन्तये ।	KK-01-15-245-020c
परिवादभयान्मुक्ता त्वत्प्रसादाद्भवाम्यहम् ॥	KK-01-15-245-020e
वैशम्पायन उवाच ।	KK-01-15-245-021
एवमुक्तस्ततः पार्थः प्रियया भद्रया तदा ।	KK-01-15-245-021a
गमनाय मतिं चक्रे पार्थः सत्यपराक्रमः ॥	KK-01-15-245-021c
स्मितपूर्वं तदाऽऽभाष्य परिष्वज्य प्रियां तदा ।	KK-01-15-245-022a
उत्थाप्य च पुनः पार्थो याहि याहीति चाब्रवीत् ॥	KK-01-15-245-022c
ततः सुभद्रा त्वरिता रश्मीन्सङ्गृह्य पाणिना ।	KK-01-15-245-023a
चोदयामास जवनाञ्शीग्रमश्वान्कृतत्वरा ॥	KK-01-15-245-023c
ततस्तु कृतसन्नाहा वृष्णिवीराः समाहिताः ।	KK-01-15-245-024a
प्रत्यानयार्थं पार्थस्य जवनैस्तुरगोत्तमैः ॥	KK-01-15-245-024c
राजमार्गमनुप्राप्ता दृष्ट्वा पार्थस्य विक्रमम् ।	KK-01-15-245-025a
प्रासादपङ्क्तिस्तम्भेषु वेदिकासु ध्वजेषु च ॥	KK-01-15-245-025c
अर्जुनस्य शरान्दृष्ट्वा विस्मयं परमं गताः ।	KK-01-15-245-026a
केशवस्य वचस्तथ्यं मन्यमानास्तु यादवाः ॥	KK-01-15-245-026c
अतीत्य तं रैवतकं श्रुत्वा तु विपृथोर्वचः ।	KK-01-15-245-027a
अर्जुनेन कृतं श्रुत्वा गन्तुकामास्तु वृष्णयः ॥	KK-01-15-245-027c
श्रुत्वा दीर्घं गतं पार्थं न्यवर्तन्त महारथाः ।	KK-01-15-245-028a
पुरोद्यानमतिक्रम्य विशालं च गिरिव्रजम् ॥	KK-01-15-245-028c
सानुमुज्जयिनीं चैव वनान्युपवनानि च ।	KK-01-15-245-029a
पुण्येष्वानर्तराष्ट्रेषु वापीपद्मसरांसि च ॥	KK-01-15-245-029c
प्राप्य धेनुमतीतीर्थमश्वरोधसरः प्रति ।	KK-01-15-245-030a
प्रेक्षावर्तं ततः शैलमम्बुदं च नगोत्तमम् ॥	KK-01-15-245-030c
आराच्छृङ्गमथासाद्य तीर्णः करवतीं नदीम् ।	KK-01-15-245-031a
प्राप्य साल्वेयराष्ट्राणि निषधानप्यतीत्य च ॥	KK-01-15-245-031c
देवापृथुपुरं पश्यन् सर्वतः सुसमाहितः ।	KK-01-15-245-032a
तमतीत्य महाबाहुर्देवारण्यमपश्यत ॥	KK-01-15-245-032c
पूजयामासुरायान्तं देवारण्ये महर्षयः ।	KK-01-15-245-033a
स वनानि नदीः शैलान् गिरिप्रस्रवणानि च ॥	KK-01-15-245-033c
अतीत्य च तदा पार्थः सुभद्रासारथिस्तदा ।	KK-01-15-245-034a
कौरवं विषयं प्राप्य विशोकः समपद्यत ॥	KK-01-15-245-034c
सोदर्याणां महाबाहुः सिंहाशयमिवाशयम् ।	KK-01-15-245-035a
दूरादुपवनोपेतं समन्तात्सलिलावृतम् ॥	KK-01-15-245-035c
भद्रया मुदितो जिष्णुर्ददर्श वृजिनं पुरम् ॥ ॥	KK-01-15-245-036ac
	
	
	
	
	
	
	
अध्यायः 246	
	
	
वैशम्पायन उवाच ।	KK-01-17-246-001
क्रोशणात्रे पुरस्यासीद्गोष्ठं पार्थस्य शोभनम् ।	KK-01-17-246-001a
तत्रापि यात्वा बीभत्सुर्निविष्टो यदुकन्यया ॥	KK-01-17-246-001c
ततः सुभद्रां सत्कृत्य पार्थो वचनमब्रवीत् ।	KK-01-17-246-002a
गोपिकानां तु वेषेण गच्छ त्वं वृजिनं पुरम् ॥	KK-01-17-246-002c
कामव्याहारिणी कृष्णा रोचतां ते वचो मम ।	KK-01-17-246-003a
दृष्ट्वा तु परुषं ब्रूयात्सह तत्र मयागताम् ॥	KK-01-17-246-003c
अन्यवेषेण तु गतां दृष्ट्वा सा त्वां प्रियं वदेत् ।	KK-01-17-246-004a
यत्तु सा प्रथमं ब्रूयान्न तस्यास्ति निवर्तनम् ॥	KK-01-17-246-004c
तस्मान्मानं च दर्पं च व्यपनीय स्वयं व्रज ।	KK-01-17-246-005a
तस्य तद्वचनं श्रुत्वा सुभद्रा प्रत्यभाषत ॥	KK-01-17-246-005c
एवमेतत्करिष्यामि यथा त्वं पार्थ भाषसे ।	KK-01-17-246-006a
सुभद्रावचनं श्रुत्वा सुप्रीतः पाकशासनिः ॥	KK-01-17-246-006c
गोपालान्स समानीय त्वरितो वाक्यमब्रवीत् ।	KK-01-17-246-007a
तरुण्यः सन्ति यावन्त्यस्ताः सर्वा व्रजयोषितः ॥	KK-01-17-246-007c
आगच्छन्तु गमिष्यन्त्या भद्रया सह सङ्गताः ।	KK-01-17-246-008a
इन्द्रप्रस्थं पुरवरं कृष्णां द्रष्टुं यशस्विनीम् ॥	KK-01-17-246-008c
एतच्छ्रुत्वा तु गोपालैरानीता व्रजयोषितः ।	KK-01-17-246-009a
ततस्ताभिः परिवृतां व्रजस्त्रीभिः समन्ततः ॥'	KK-01-17-246-009c
सुभद्रां त्वरमाणश्च रक्तकौशेयवासिनीम् ।	KK-01-17-246-010a
पार्थः प्रस्थापयामास कृत्वा गोपालिकावपुः ॥	KK-01-17-246-010c
साऽधिकं तेन रूपेण शोभमाना यशस्विनी ।	KK-01-17-246-011a
`गोपालिकामध्यगता प्रययौ वृजिनं पुरम् ॥	KK-01-17-246-011c
त्वरिता खाण्डवप्रस्थमाससाद विवेश च ।	KK-01-17-246-012a
'भवनं श्रेष्ठमासाद्य वीरपत्नी वराङ्गना ॥	KK-01-17-246-012c
ववन्दे पृथुताम्राक्षी पृथां भद्रा पितृष्वसाम् ।	KK-01-17-246-013a
तां कुन्ती चारुसर्वाङ्गीमुपाजिघ्रत मूर्धनि ॥	KK-01-17-246-013c
प्रीत्या परमया युक्ता आशीर्भिर्युञ्जताऽतुलाम् ।	KK-01-17-246-014a
ततोऽभिगम्य त्वरिता पूर्णेन्दुसदृशानना ॥	KK-01-17-246-014c
ववन्दे द्रौपदीं भद्रा प्रेष्याऽहमिति चाब्रवीत् ।	KK-01-17-246-015a
प्रत्युत्थाय तदा कृष्णा स्वसारं माधवस्य च ॥	KK-01-17-246-015c
परिष्वज्यावदत्प्रीत्या निःसपत्नोस्तु ते पतिः ।	KK-01-17-246-016a
`वीरसूर्भव भद्रे त्वं भव भर्तृप्रिया तथा ॥	KK-01-17-246-016c
ओजसा निर्मिता बह्वीरुवाच परमाशिषः ।	KK-01-17-246-017a
'तथैव मुदिता भद्रा तामुवाच तथास्त्विति ॥	KK-01-17-246-017c
`ततः सुभद्रां वार्ष्णेयी परिष्वज्य शुभाननाम् ।	KK-01-17-246-018a
अङ्के निवेश्य मुदिता वसुदेवं प्रशस्य च ॥	KK-01-17-246-018c
ततः किलकिलाशब्दः क्षणेन समपद्यत ।	KK-01-17-246-019a
हर्षादानर्तयोधानामासाद्य वृजिनं पुरम् ॥	KK-01-17-246-019c
देवपुत्रप्रकाशास्ते जाम्बूनदमयध्वजाः ।	KK-01-17-246-020a
पृष्ठतोऽनुययुः पार्थं पुरुहूतमिवामराः ॥	KK-01-17-246-020c
गोभिरुष्ट्रैः सदश्वैश्च युक्तानि बहुला जनाः ।	KK-01-17-246-021a
ददृशुर्यानमुख्यानि दाशार्हपुरवासिनाम् ॥	KK-01-17-246-021c
ततः पुरवरे यूनां पुंसां वाच उदीरिताः ।	KK-01-17-246-022a
अर्जुने प्रतियाति स्म अश्रूयन्त समन्ततः ॥	KK-01-17-246-022c
प्रवासादागतं पार्थं दृष्ट्वा स्वमिव बान्धवम् ।	KK-01-17-246-023a
सोऽभिगम्य नरश्रेष्ठो दाशार्हशतसंवृतः ।|	KK-01-17-246-023c
पौरैः पुरवरं प्रीत्या परया चाभिनन्दितः ।	KK-01-17-246-024a
प्राप्य चान्तःपुरद्वारमवरुह्य नरर्षभः ॥	KK-01-17-246-024c
ववन्दे धौम्यमासाद्य मातरं च धनञ्जयः ।	KK-01-17-246-025a
स्पृष्ट्वा च चरणौ राज्ञो भीमस्य च धनञ्जयः ॥	KK-01-17-246-025c
यमाभ्यां वन्दितो हृष्टः सस्वजे तौ ननन्द च ।	KK-01-17-246-026a
ब्राह्मणप्रमुखान्सर्वान्भ्रातृभिः सह सङ्गतः ॥	KK-01-17-246-026c
यथार्हं मानयामास पौरजानपदानपि ।	KK-01-17-246-027a
तत्रस्थान्यनुयातानि तीर्थान्यायतनानि च ॥	KK-01-17-246-027c
निवेदयामास तदा राज्ञे सर्वं स्वनुष्ठितम् ।	KK-01-17-246-028a
भ्रातृभ्यश्चैव सर्वेभ्यः कथयामास भारत ॥	KK-01-17-246-028c
श्रुत्वा सर्वं महाप्राज्ञो धर्मराजो युधिष्ठिरः ।	KK-01-17-246-029a
पुरस्तादेव तेषां तु पूजयामास चार्जुनम् ॥	KK-01-17-246-029c
पाण्डवेन यथार्हं तु पूजार्हेण सुपूजितः ।	KK-01-17-246-030a
न्यविशच्चाभ्यनुज्ञातो राज्ञा तुष्टो यशस्विना ॥	KK-01-17-246-030c
तामदीनां सुपूजार्हां सुभद्रां प्रीतिवर्धिनीम् ।	KK-01-17-246-031a
साक्षाच्छ्रियममन्यन्त पार्थाः कृष्णसहोदराम् ॥	KK-01-17-246-031c
गुरूणां श्वशुराणां च देवराणां तथैव च ।	KK-01-17-246-032a
सुभद्रा स्वेन वृत्तेन बभूव परमप्रिया ॥'	KK-01-17-246-032c
ततस्ते हृष्टमनसः पाण्डवेया महारथाः ।	KK-01-17-246-033a
कुन्ती च परमप्रीता कृष्णा च सततं तथा ॥ ॥	KK-01-17-246-033c
	
	
	
	
अध्यायः 247	
	
	
वैशम्पायन उवाच ।	KK-01-17-247-001
अथ शुश्राव निर्वृत्ते वृष्णीनां परमोत्सवे ।	KK-01-17-247-001a
अर्जुनेन हृतां भद्रां शङ्खचक्रगदाधरः ॥	KK-01-17-247-001c
पुरस्तादेव पौराणां संशयः समजायत ।	KK-01-17-247-002a
जानता वासुदेवेन वासितो भरतर्षभः ॥	KK-01-17-247-002c
लोकस्य विदितं ह्यद्य पूर्वं विपृथुना यथा ।	KK-01-17-247-003a
सान्त्वयित्वाभ्यनुज्ञातो भद्रया सह सङ्गतः ॥	KK-01-17-247-003c
दित्सता सोदरां तस्मै पतत्त्रिवरकेतुना ।	KK-01-17-247-004a
अर्हते पार्थिवेन्द्राय पार्थायायतलोचनाम् ॥	KK-01-17-247-004c
सत्कृत्य पाण्डवश्रेष्ठं प्रेषयामास चार्जुनम् ।	KK-01-17-247-005a
भद्रया सह बीभत्सुः प्रापितो वृजिनं पुरम् ॥	KK-01-17-247-005c
इति पौरजनाः सर्वे वदन्ति च समन्ततः ।	KK-01-17-247-006a
'श्रुत्वा तु पुण्डरीकाक्षः सम्प्राप्तं स्वपुरोत्तमम् ॥	KK-01-17-247-006c
अर्जुनं पाण्डवश्रेष्ठमिन्द्रप्रस्थगतं तथा ।	KK-01-17-247-007a
`यियासुः खाण्डवप्रस्थममन्त्रयत केशवः ॥	KK-01-17-247-007c
पूर्वं सत्कृत्य राजानमाहुकं मधुसूदनः ।	KK-01-17-247-008a
तथा विपृथुमक्रूरं सङ्कर्षणविडूरथौ ॥	KK-01-17-247-008c
मन्त्रयामास तैः सार्धं पुरस्तादभिमानितैः ।	KK-01-17-247-009a
सङ्कर्षणेन सम्मन्त्र्य ह्यनुज्ञातो महामनाः ॥	KK-01-17-247-009c
सम्प्रीतः प्रीयमाणेन वृष्णिराज्ञा जनार्दनः ।	KK-01-17-247-010a
अभिमन्त्र्याभ्यनुज्ञातो योजयामास वाहिनीम् ॥	KK-01-17-247-010c
ततस्तु यानान्यासाद्य दाशार्हाणां यशस्विनाम् ।	KK-01-17-247-011a
सिंहनादः प्रहृष्टानां क्षणेन समपद्यत ॥	KK-01-17-247-011c
योजयन्तः सदश्वांस्तु यानयुग्यं रथांस्तथा ।	KK-01-17-247-012a
गजांश्च परमप्रीतः समपद्यन्त वृष्णयः ॥'	KK-01-17-247-012c
वृष्ण्यन्धकमहामात्रैः सह वीरैर्महारथैः ।	KK-01-17-247-013a
भ्रातृभिश्च कुमारैश्च योधैश्च शतशो वृतः ॥	KK-01-17-247-013c
सैन्येन महता शौरिरभिगुप्तः समन्ततः ।	KK-01-17-247-014a
तत्र दानपतिः श्रीमाञ्जगाम स महायशाः ॥	KK-01-17-247-014c
अक्रूरो वृष्णिवीराणां सेनापतिररिन्दमः ।	KK-01-17-247-015a
अनाधृष्टिर्महातेजा उद्धवश्च महायशाः ॥	KK-01-17-247-015c
साक्षाद्बृहस्पतेः शिष्यो महाबुद्धिर्महामनाः ।	KK-01-17-247-016a
सत्यकः सात्यकिश्चैव कृतवर्मा च सात्वतः ॥	KK-01-17-247-016c
प्रद्युम्नश्चैव साम्बश्च निशङ्कुः शङ्कुरेव च ।	KK-01-17-247-017a
चारुदेष्णश्च विक्रान्तो झिल्ली विपृथुरेव च ॥	KK-01-17-247-017c
सारणश्च महाबाहुर्गदश्च विदुषां वरः ।	KK-01-17-247-018a
एते चान्ये च बहवो वृष्णिभोजान्धकास्तथा ॥	KK-01-17-247-018c
आजग्मुः खाण्डवप्रस्थमादाय हरणं बहु ।	KK-01-17-247-019a
`उपहारं समादाय पृथुवृष्णिपुरोगमाः ॥	KK-01-17-247-019c
प्रययुः सिंहनादेन सुभद्रामवलोककाः ।	KK-01-17-247-020a
ते त्वदीर्घेण कालेन कृष्णेन सह यादवाः ।	KK-01-17-247-020c
पुरमासाद्य पार्थानां परां प्रीतिमवाप्नुवन् ॥'	KK-01-17-247-020e
ततो युधिष्ठिरो राजा श्रुत्वा माधवमागतम् ।	KK-01-17-247-021a
प्रतिग्रहार्थं कृष्णस्य यमौ प्रास्थापयत्तदा ॥	KK-01-17-247-021c
ताभ्यां प्रतिगृहीतं तु वृष्णिचक्रं महर्द्धिमत् ।	KK-01-17-247-022a
विवेश खाण्डवप्रस्थं पताकाध्वजशोभितम् ॥	KK-01-17-247-022c
सम्मृष्टसिक्तपन्थानं पुष्पप्रकरशोभितम् ।	KK-01-17-247-023a
चन्दनस्य रसैः शीतैः पुण्यगन्धैर्निषेवितम् ॥	KK-01-17-247-023c
दह्यताऽगुरुणा चैव देशे देशे सुगन्धिना ।	KK-01-17-247-024a
हृष्टपुष्टजनाकीर्णं वणिग्भिरुपशोभितम् ॥	KK-01-17-247-024c
प्रतिपेदे महाबाहुः सह रामेण केशवः ।	KK-01-17-247-025a
वृष्ण्यन्धकैस्तथा भोजैः समेतः पुरुषोत्तमः ॥	KK-01-17-247-025c
सम्पूज्यमानः पौरैश्च ब्राह्मणैश्च सहस्रशः ।	KK-01-17-247-026a
विवेश भवनं राज्ञः पुरन्दरगृहोपमम् ॥	KK-01-17-247-026c
युधिष्ठिरस्तु रामेण समागच्छद्यथाविधि ।	KK-01-17-247-027a
मूर्ध्नि केशवमाघ्राय बाहुभ्यां परिषस्वजे ॥	KK-01-17-247-027c
तं प्रीयमाणो गोविन्दो विनयेनाभिपूजयन् ।	KK-01-17-247-028a
भीमं च पुरुषव्याघ्रं विधिवत्प्रत्यपूजयत् ॥	KK-01-17-247-028c
तांश्च वृष्ण्यन्धकश्रेष्ठान्कुन्तीपुत्रो युधिष्ठिरः ।	KK-01-17-247-029a
प्रतिजग्राह सत्कारैर्यथाविधि यथागतम् ॥	KK-01-17-247-029c
गुरुवत्पूजयामास कांश्चित्कांश्चिद्वयस्यवत् ।	KK-01-17-247-030a
कांश्चिदभ्यवदत्प्रेम्णा कैश्चिदप्यभिवादितः ॥	KK-01-17-247-030c
`ततः पृथा च पार्थाश्च मुदिताः कृष्णया सह ।	KK-01-17-247-031a
पुण्डरीकाक्षमासाद्य बभूवुर्मुदितेन्द्रियाः ॥	KK-01-17-247-031c
हर्षादभिगतौ दृष्ट्वा सङ्कर्षणजनार्दनौ ।	KK-01-17-247-032a
बन्धुमन्तं पृथा पार्थं युधिष्ठिरममन्यत ॥	KK-01-17-247-032c
ततः सङ्कर्षणाक्रूरावप्रमेयावदीनवत् ।	KK-01-17-247-033a
भद्रवत्यै सुभद्रायै धनौघमुपजह्रतुः ॥	KK-01-17-247-033c
प्रवालानि च हाराणि भूषणानि सहस्रशः ।	KK-01-17-247-034a
कुथास्तरपरिस्तोमान्व्याघ्राजिनपुरस्कृतान् ॥	KK-01-17-247-034c
विविधैश्चैव रत्नौघैर्दीप्तप्रभमजायत ।	KK-01-17-247-035a
शयनासनयानैश्च युधिष्ठिरनिवेशनम् ॥	KK-01-17-247-035c
ततः प्रीतिकरो यूनां विवाहपरमोत्सवः ।	KK-01-17-247-036a
भद्रवत्यै सुभद्रायै सप्तरात्रमवर्तत ॥'	KK-01-17-247-036c
तेषां ददौ हृषीकेशो जन्यार्थे धनमुत्तमम् ।	KK-01-17-247-037a
हरणं वै सुभद्राया ज्ञातिदेयं महायशाः ॥	KK-01-17-247-037c
रथानां काञ्चनाङ्गानां किङ्किणीजालमालिनाम् ।	KK-01-17-247-038a
चतुर्युजामुपेतानां सूतैः कुशलशिक्षितैः ॥	KK-01-17-247-038c
सहस्रं प्रददौ कृष्णो गवामयुतमेव च ।	KK-01-17-247-039a
श्रीमान्माथुरदेश्यानां दोग्ध्रीणां पुण्यवर्चसाम् ॥	KK-01-17-247-039c
बडवानां च शुद्धानां चन्द्रांशुसमवर्चसाम् ।	KK-01-17-247-040a
ददौ जनार्दनः प्रीत्या सहस्रं हेमभूषितम् ॥	KK-01-17-247-040c
तथैवाश्वतरीणां च दान्तानां वातरंहसाम् ।	KK-01-17-247-041a
शतान्यञ्जनकेशीनां श्वेतानां पञ्चपञ्च च ॥	KK-01-17-247-041c
स्नानपानोत्सवे चैव प्रयुक्तं वयसान्वितम् ।	KK-01-17-247-042a
स्त्रीणां सहस्रं गौरीणां सुवेषाणां सुवर्चसाम् ॥	KK-01-17-247-042c
सुवर्णशतकण्ठीनामरोमाणां स्वलङ्कृताम् ।	KK-01-17-247-043a
परिचर्यासु दक्षाणां प्रददौ पुष्करेक्षणः ॥	KK-01-17-247-043c
पृष्ठ्यानामपि चाश्वानां बाह्लिकानां जनार्दनः ।	KK-01-17-247-044a
ददौ शतसहस्राख्यं कन्याधनमनुत्तमम् ॥	KK-01-17-247-044c
कृताकृतस्य मुख्यस्य कनकस्याग्निवर्चसः ।	KK-01-17-247-045a
मनुष्यभारान्दाशार्हो ददौ दश जनार्दनः ॥	KK-01-17-247-045c
गजानां तु प्रभिन्नानां त्रिधा प्रस्रवतां मदम् ।	KK-01-17-247-046a
गिरिकूटनिकाशानां समरेष्वनिवर्तिनाम् ॥	KK-01-17-247-046c
क्लृप्तानां पटुघण्टानां चारूणां हेममालिनाम् ।	KK-01-17-247-047a
हस्त्यारोहैरुपेतानां सहस्रं साहसप्रियः ॥	KK-01-17-247-047c
रामः पाणिग्रहणिकं ददौ पार्थाय लाङ्गली ।	KK-01-17-247-048a
प्रीयमाणो हलधरः सम्बन्धं प्रति मानयन् ॥	KK-01-17-247-048c
स महाधनरत्नौघो वस्त्रकम्बलफेनवान् ।	KK-01-17-247-049a
महागजमहाग्राहः पताकाशैवलाकुलः ॥	KK-01-17-247-049c
पाण्डुसागरमाविद्धः प्रविवेश महाधनः ।	KK-01-17-247-050a
पूर्णमापूरयंस्तेषां द्विषच्छोकावहोऽभवत् ॥	KK-01-17-247-050c
प्रतिजग्राह तत्सर्वं धर्मराजो युधिष्टिरः ।	KK-01-17-247-051a
पूजयामास तांश्चैव वृष्ण्यन्धकमहारथान् ॥	KK-01-17-247-051c
ते समेता महात्मानः कुरुवृष्ण्यन्धकोत्तमाः ।	KK-01-17-247-052a
विजह्रुरमरावासे नराः सुकृतिनो यथा ॥	KK-01-17-247-052c
तत्रतत्र महानादैरुत्कृष्टतलनादितैः ।	KK-01-17-247-053a
यथायोगं यथाप्रीति विजह्रुः कुरुवृष्णयः ॥	KK-01-17-247-053c
एवमुत्तमवीर्यास्ते विहृत्य दिवसान्बहून् ।	KK-01-17-247-054a
पूजिताः कुरुभिर्जग्मुः पुनर्द्वारवतीं प्रति ॥	KK-01-17-247-054c
रामं पुरुस्कृत्य ययुर्वृष्म्यन्धकमहारथाः ।	KK-01-17-247-055a
रत्नान्यादाय शुभ्राणि दत्तानि कुरुसत्तमैः ॥	KK-01-17-247-055c
`रामः सुभद्रां सम्पूज्य परिष्वज्य स्वसां तदा ।	KK-01-17-247-056a
न्यासेति द्रौपदीमुक्त्वा परिधाय महाबलः ॥	KK-01-17-247-056c
पितृष्वसायाश्चरणावभिवाद्य ययौ तदा ।	KK-01-17-247-057a
तस्मिन्काले पृथा प्रीता पूजयामास तं तथा ॥	KK-01-17-247-057c
स वृष्णिवीरः पार्थैश्च पौरैश्च परमार्चितः ।	KK-01-17-247-058a
ययौ द्वारवतीं रामो वृष्णिभिः सह संयुतः ॥	KK-01-17-247-058c
वासुदेवस्तु पार्थेन तत्रैव सह भारत ।	KK-01-17-247-059a
`चतुस्त्रिंशदहोरात्रं रममाणो महाबलः ।'	KK-01-17-247-059c
उवास नगरे रम्ये शक्रप्रस्थे महात्मना ॥	KK-01-17-247-059e
व्यचरद्यमुनातीरे मृगयां स महायशाः ।	KK-01-17-247-060a
मृगान्विध्यन्वराहांश्च रेमे सार्धं किरीटिना ॥	KK-01-17-247-060c
ततः सुभद्रा सौभद्रं केशवस्य प्रिया स्वसा ।	KK-01-17-247-061a
जयन्तमिव पौलोमी ख्यातिमन्तमजीजनत् ॥	KK-01-17-247-061c
दीर्घबाहुं महोरस्कं वृषभाक्षमरिन्दमम् ।	KK-01-17-247-062a
सुभद्रा सुषुवे वीरमभिमन्युं नरर्षभम् ॥	KK-01-17-247-062c
अभीश्च मन्युमांश्चैव ततस्तमरिमर्दनम् ।	KK-01-17-247-063a
अभिमन्युरिति प्राहुरार्जुनिं पुरुषर्षभम् ॥	KK-01-17-247-063c
स सात्वत्यामतिरथः सम्बभूव घनञ्जयात् ।	KK-01-17-247-064a
मखे निर्मथनेनेव शमीगर्भाद्धुताशनः ॥	KK-01-17-247-064c
यस्मिञ्जाते महातेजाः कुन्तीपुत्रो युधिष्ठिरः ।	KK-01-17-247-065a
अयुतं गा द्विजातिभ्यः प्रादान्निष्कांश्च भारत ॥	KK-01-17-247-065c
दयितो वासुदेवस्य वाल्यात्प्रभृति चाभवत् ।	KK-01-17-247-066a
पितॄणां चैव सर्वेषां प्रजानामिव चन्द्रमाः ॥	KK-01-17-247-066c
जन्मप्रभृति कृष्णश्च चक्रे तस्य क्रियाः शुभाः ।	KK-01-17-247-067a
स चापि ववृधे बालः शुक्लपक्षे यथा शशी ॥	KK-01-17-247-067c
चतुष्पादं दशविधं धनुर्वेदमरिन्दमः ।	KK-01-17-247-068a
अर्जुनाद्वेद वेदज्ञः सकलं दिव्यमानुषम् ॥	KK-01-17-247-068c
विज्ञानेष्वपि चास्त्राणां सौष्ठवे च महाबलः ।	KK-01-17-247-069a
क्रियास्वपि च सर्वासु विशेषानभ्यशिक्षयत् ॥	KK-01-17-247-069c
आगमे च प्रयोगे च चक्रे तुल्यमिवात्मना ।	KK-01-17-247-070a
तुतोष पुत्रं सौभद्रं प्रेक्षमाणो धनञ्जयः ॥	KK-01-17-247-070c
सर्वसंहननोपेतं सर्वलक्षणलक्षितम् ।	KK-01-17-247-071a
दुर्धर्षमृषभस्कन्धं व्यात्ताननमिवोरगम् ॥	KK-01-17-247-071c
सिंहदर्पं महेष्वासं मत्तमातङ्गविक्रमम् ।	KK-01-17-247-072a
मेघदुन्दुभिनिर्घोषं पूर्णचन्द्रनिभाननम् ॥	KK-01-17-247-072c
कृष्णस्य सदृशं शौर्ये वीर्ये रूपे तथाऽऽकृतौ ।	KK-01-17-247-073a
ददर्श पुत्रं बीभत्सुर्मघवानिव तं यथा ॥	KK-01-17-247-073c
पाञ्चाल्यपि तु पञ्चभ्यः पतिभ्यः शुभलक्षणा ।	KK-01-17-247-074a
लेभे पञ्च सुतान्वीराञ्श्रेष्ठान्पञ्चाचलानिव ॥	KK-01-17-247-074c
युधिष्ठिरात्प्रतिविन्ध्यं सुतसोमं वृकोदरात् ।	KK-01-17-247-075a
अर्जुनाच्छ्रुतकर्माणं शतानीकं च नाकुलिम् ॥	KK-01-17-247-075c
सहदेवाच्छ्रुतसेनमेतान्पञ्च महारथान् ।	KK-01-17-247-076a
पाञ्चाली सुषुवे वीरानादित्यानदितिर्यथा ॥	KK-01-17-247-076c
शास्त्रतः प्रतिविन्ध्यन्तमूचुर्विप्रायुधिष्ठिरम् ।	KK-01-17-247-077a
परप्रहरणज्ञाने प्रतिविन्ध्यो भवत्वयम् ॥	KK-01-17-247-077c
सुते सोमसहस्रे तु सोमार्कसमतेजसम् ।	KK-01-17-247-078a
सुतसोमं महेष्वासं सुषुवे भीमसेनतः ॥	KK-01-17-247-078c
श्रुतं कर्म महत्कृत्वा निवृत्तेन किरीटिना ।	KK-01-17-247-079a
जातः पुत्रस्तथेत्येवं श्रुतकर्मा ततोऽभवत् ॥	KK-01-17-247-079c
शतानीकस्य राजर्षेः कौरव्यस्य महात्मनः ।	KK-01-17-247-080a
चक्रे पुत्रं सनामानं नकुलः कीर्तिवर्धनम् ॥	KK-01-17-247-080c
ततस्त्वजीजनत्कृष्णा नक्षत्रे वह्निदैवते ।	KK-01-17-247-081a
सहदेवात्सुतं तस्माच्छ्रुतसेनेति तं विदुः ॥	KK-01-17-247-081c
एकवर्षान्तरास्त्वेते द्रौपदेया यशस्विनः ।	KK-01-17-247-082a
अन्वजायन्त राजेन्द्र परस्परहितैषिणः ॥	KK-01-17-247-082c
जातकर्माण्यानुपूर्व्याच्चूडोपनयनानि च ।	KK-01-17-247-083a
चकार विधिवद्धौम्यस्तेषां भरतसत्तम ॥	KK-01-17-247-083c
कृत्वा च वेदाध्ययनं ततः सुचरितव्रताः ।	KK-01-17-247-084a
जगृहुः सर्वमिष्वस्त्रमर्जुनाद्दिव्यमानुषम् ॥	KK-01-17-247-084c
दिव्यगर्भोपमैः पुत्रैर्व्यूढोरस्कैर्महारथैः ।	KK-01-17-247-085a
अन्विता राजशार्दूल पाण्डवा मुदमाप्नुवन् ॥ ॥	KK-01-17-247-085c
	
	
	
	
	
	
अध्यायः 248	
	
	
	
	
वैशम्पायन उवाच ।	KK-01-18-248-001
इन्द्रप्रस्थे वसन्तस्ते जघ्रुरन्यान्नराधिपान् ।	KK-01-18-248-001a
शासनाद्धृतराष्ट्रस्य राज्ञः शान्तनवस्य च ॥	KK-01-18-248-001c
आश्रित्य धर्मराजानं सर्वलोकोऽवसत्सुखम् ।	KK-01-18-248-002a
पुण्यलक्षणकर्माणं स्वदेहमिव देहिनः ॥	KK-01-18-248-002c
स समं धर्मकामार्थान्सिषेवे भरतर्षभ ।	KK-01-18-248-003a
त्रीनिवात्मसमान्बन्धून्नीतिमानिव मानयन् ॥	KK-01-18-248-003c
तेषां समविभक्तानां क्षितौ देहवतामिव ।	KK-01-18-248-004a
बभौ धर्मार्थकामानां चतुर्थ इव पार्थिवः ॥	KK-01-18-248-004c
अध्येतारं परं वेदान्प्रयोक्तारं महाध्वरे ।	KK-01-18-248-005a
रक्षितारं शुभाँल्लोकाँल्लोभिरे तं जनाधिपम् ॥	KK-01-18-248-005c
अधिष्ठानवती लक्ष्मीः परायणवती मतिः ।	KK-01-18-248-006a
वर्धमानोऽखिलो धर्मस्तेनासीत्पृथिवीक्षिताम् ॥	KK-01-18-248-006c
भ्रातृभिः सहितौ राजा चतुर्भिरधिकं बभौ ।	KK-01-18-248-007a
प्रयुज्यमानैर्विततो वेदैरिव महाध्वरः ॥	KK-01-18-248-007c
तं तु धौम्यादयो विप्राः परिवार्योपतस्थिरे ।	KK-01-18-248-008a
बृहस्पतिसमा मुख्याः प्रजापतिमिवामराः ॥	KK-01-18-248-008c
धर्मराजे ह्यतिप्रीत्या पूर्णचन्द्र इवामले ।	KK-01-18-248-009a
प्रजानां रेमिरे तुल्यं नेत्राणि हृदयानि च ॥	KK-01-18-248-009c
न तु केवलदैवेन प्रजा भावेन रेमिरे ।	KK-01-18-248-010a
यद्बभूव मनःकान्तं कर्मणा स चकार तत् ॥	KK-01-18-248-010c
न ह्ययुक्तं न चासत्यं नासह्यं न च वाऽप्रियम् ।	KK-01-18-248-011a
भाषितं चारुभाषस्य जज्ञे पार्थस्य धीमतः ॥	KK-01-18-248-011c
स हि सर्वस्य लोकस्य हितमात्मन एव च ।	KK-01-18-248-012a
चिकीर्षन्सुमहातेजा रेमे भरतसत्तम ॥	KK-01-18-248-012c
तथा तु मुदिताः सर्वे पाण्डवा विगतज्वराः ।	KK-01-18-248-013a
अवसन्पृथिवीपालाँस्तापयन्तः स्वतेजसा ॥	KK-01-18-248-013c
ततः कतिपयाहस्य बीभत्सुः कृष्णमब्रवीत् ।	KK-01-18-248-014a
उष्णानि कृष्ण वर्तन्ते गच्छावो यमुनां प्रति ॥	KK-01-18-248-014c
सुहृज्जनवृतौ तत्र विहृत्य मधुसूदन ।	KK-01-18-248-015a
सायाह्ने पुनरेष्यावो रोचतां ते जनार्दन ॥	KK-01-18-248-015c
वासुदेव उवाच ।	KK-01-18-248-016
कुन्तीमातर्ममाप्येतद्रोचते यद्वयं जले ।	KK-01-18-248-016a
सुहृज्जनवृताः पार्थ विहरेम यथासुखम् ॥	KK-01-18-248-016c
वैशम्पायन उवाच ।	KK-01-18-248-017
आमन्त्र्य तौ धर्मराजमनुज्ञाप्य च भारत ।	KK-01-18-248-017a
जग्मतुः पार्थगोविन्दौ सुहृज्जनवृतौ ततः ॥	KK-01-18-248-017c
`विहरन्खाण्डवप्रस्थे काननेषु च माधवः ।	KK-01-18-248-018a
पुष्पितोपवनां दिव्यां ददर्श यमुनां नदीम् ॥	KK-01-18-248-018c
तस्यास्तीरे वनं दिव्यं सर्वर्तुसुमनोहरम् ।	KK-01-18-248-019a
आलयं सर्वभूतानां खाण्डवं खड्गचर्मभृत् ॥	KK-01-18-248-019c
ददर्श कृत्स्नं तं देशं सहितः सव्यसाचिना ।	KK-01-18-248-020a
ऋक्षगोमायुशार्दूलवृककृष्णमृगान्वितम् ॥	KK-01-18-248-020c
शाखामृगगणैर्जुष्टं गजद्वीपिनिषेवितम् ।	KK-01-18-248-021a
शुकबर्हिणदात्यूहहंससारसनादितम् ॥	KK-01-18-248-021c
नानामृगसहस्रैश्च पक्षिभिश्च समावृतम् ।	KK-01-18-248-022a
मानार्हं तच्च सर्वेषां देवदानवरक्षसाम् ॥	KK-01-18-248-022c
आलयं पन्नगेन्द्रस्य तक्षकस्य महात्मनः ।	KK-01-18-248-023a
वेणुशाल्मलिबिल्वातिमुक्तजम्ब्वाम्रचम्पकैः ॥	KK-01-18-248-023c
अङ्कोलपनसाश्वत्थतालजम्बीरवञ्जुलैः ।	KK-01-18-248-024a
एकपद्मकतालैश्च शतशश्चैव रौहिणैः ॥	KK-01-18-248-024c
नानावृक्षैः समायुक्तं नानागुल्मसमावृतम् ।	KK-01-18-248-025a
वेत्रकीचकसंयुक्तमाशीविषनिषेवितम् ॥	KK-01-18-248-025c
विगतार्कं महाभोगविततद्रुमसङ्कटम् ।	KK-01-18-248-026a
व्यालदंष्ट्रिगणाकीर्णं वर्जितं सर्वमानुषैः ॥	KK-01-18-248-026c
रक्षसां भुजगेन्द्राणां पक्षिणां च महालयम् ।	KK-01-18-248-027a
खाण्डवं सुमहाप्राज्ञः सर्वलोकविभागवित् ॥	KK-01-18-248-027c
दृष्टवान्सर्वलोकेश अर्जुनेन समन्वितः ।	KK-01-18-248-028a
पीताम्बरधरो देवस्तद्वनं बहुधा चरन् ॥	KK-01-18-248-028c
सद्रुमस्य सयक्षस्य सभूतगणपक्षिणः ।	KK-01-18-248-029a
खाण्डवस्य विनाशं तं ददर्श मधुसूदनः ॥'	KK-01-18-248-029c
विहारदेशं सम्प्राप्य नानाद्रुममनुत्तमम् ।	KK-01-18-248-030a
गृहैरुच्चावचैर्युक्तं पुरन्दरपुरोपमम् ॥	KK-01-18-248-030c
भक्ष्यैर्भोज्यैश्च पेयैश्च रसवद्बिर्महाधनैः ।	KK-01-18-248-031a
माल्यैश्च विविधैर्गन्धैस्तथा वार्ष्णेयपाण्डवौ ॥	KK-01-18-248-031c
तदा विविशतुः पूर्णं रत्नैरुच्चावचैः शुभैः ।	KK-01-18-248-032a
यथोपजोषं सर्वश्च जनश्चिक्रीड भारत ॥	KK-01-18-248-032c
स्त्रियश्च विपुलश्रोष्ण्यश्चारुपीनपयोधराः ।	KK-01-18-248-033a
मदस्खलितगामिन्यश्चिक्रीडुर्वामलोचनाः ॥	KK-01-18-248-033c
वने काश्चिज्जले काश्चित्काश्चिद्वेश्मसु चाङ्गनाः ।	KK-01-18-248-034a
यथादेशं यथाप्रीति चिक्रीडुः पार्थकृष्णयोः ॥	KK-01-18-248-034c
वासुदेवप्रिया नित्यं सत्यभामा च भामिनी ।	KK-01-18-248-035a
द्रौपदी च सुभद्रा च वासांस्याभरणानि च ।	KK-01-18-248-035c
प्रायच्छन्त महाराज स्त्रीणां ताः स्म मदोत्कटाः ॥	KK-01-18-248-035e
काश्चित्प्रहृष्टा ननृतुश्चुक्रुशुश्च तथा पराः ।	KK-01-18-248-036a
जहसुश्च परा नार्यः पपुश्चान्या वरासवम् ॥	KK-01-18-248-036c
रुरुधुश्चापरास्तत्र प्रजघ्नुश्च परस्परम् ।	KK-01-18-248-037a
मन्त्रयामासुरन्याश्च रहस्यानि परस्परम् ॥	KK-01-18-248-037c
वेणुवीणामृदङ्गानां मनोज्ञानां च सर्वशः ।	KK-01-18-248-038a
शब्देन पूर्यते हर्म्यं तद्वनं सुमहर्द्धिमत् ॥	KK-01-18-248-038c
तस्मिंस्तदा वर्तमानो कुरुदाशार्हनन्दनौ ।	KK-01-18-248-039a
समीपं जग्मतुः कञ्चिदुद्देशं सुमनोहरम् ॥	KK-01-18-248-039c
तत्र गत्वा महात्मानौ कृष्णौ परपुरञ्जयौ ।	KK-01-18-248-040a
महार्हासनयो राजंस्ततस्तौ सन्निषीदतुः ॥	KK-01-18-248-040c
तत्र पूर्वव्यतीतानि विक्रान्तानीतराणि च ।	KK-01-18-248-041a
बहूनि कथयित्वा तौ रेमाते पार्थमाधवौ ॥	KK-01-18-248-041c
तत्रोपविष्टौ मुदितौ नाकपृष्ठेऽश्विनाविव ।	KK-01-18-248-042a
अभ्यागच्छत्तदा विप्रो वासुदेवधनञ्जयौ ॥	KK-01-18-248-042c
बृहच्छालप्रतीकाशः प्रतप्तकनकप्रभः ।	KK-01-18-248-043a
हरिपिङ्गोज्ज्वलश्मश्रुः प्रमाणायामतः समः ॥	KK-01-18-248-043c
तरुणादित्यसङ्काशश्चीरवासा जटाधरः ।	KK-01-18-248-044a
पद्मपत्राननः पिङ्गस्तेजसा प्रज्वलन्निव ॥	KK-01-18-248-044c
जगाम तौ कृष्णपार्थौ दिधक्षुः खाण्डवं वनम् ।	KK-01-18-248-045a
उपसृष्टं तु तं कृष्णो भ्राजमानं द्विजोत्तमम् ।	KK-01-18-248-045c
अर्जनो वासुदेवश्च तूर्णमुत्पत्य तस्थतुः ॥ ॥	KK-01-18-248-046a
	
	
	
	
	
अध्यायः 249	
	
	
	
	
वैशम्पायन उवाच ।	KK-01-18-249-001
	
सोऽब्रवीदर्जुनं चैव वासुदेवं च सात्वतम् ।	KK-01-18-249-001a
लोकप्रवीरौ तिष्ठन्तौ काण्डवस्य समीपतः ॥	KK-01-18-249-001c
ब्राह्मणो बहुभोक्ताऽस्मि बुञ्जेऽपरिमितं सदा ।	KK-01-18-249-002a
भिक्षे वार्ष्णेयपार्थौ वामेकां तृप्तिं प्रयच्छतम् ॥	KK-01-18-249-002c
एवमुक्तो तमब्रूतां ततस्तौ कृष्णपाण्डवौ ।	KK-01-18-249-003a
केनान्नेन भवांस्तृप्येत्तस्यान्नस्य यतावहे ॥	KK-01-18-249-003c
एवमुक्तः स भगवानब्रवीत्तावुभौ ततः ।	KK-01-18-249-004a
भाषमाणौ तदा वीरौ किमन्नं क्रियतामिति ॥	KK-01-18-249-004c
ब्राह्मण उवाच ।	KK-01-18-249-005
नाहमन्नं बुभुक्षे वै पावकं मां निबोधतम् ।	KK-01-18-249-005a
यदन्नमनुरूपं मे तद्युवां सम्प्रयच्छतम् ॥	KK-01-18-249-005c
इदमिन्द्रः सदा दावं खाण्डवं परिरक्षति ।	KK-01-18-249-006a
न च शक्नोम्यहं दग्धुं रक्ष्यमाणं महात्मना ॥	KK-01-18-249-006c
वसत्यत्र सखा तस्य तक्षकः पन्नगः सदा ।	KK-01-18-249-007a
सगणस्तत्कृते दावं परिरक्षति वज्रभृत् ॥	KK-01-18-249-007c
तत्र भूतान्यनेकानि रक्ष्यन्तेऽस्य प्रसङ्गतः ।	KK-01-18-249-008a
तं दिधक्षुर्न शक्नोमि दग्धुं शक्रस्य तेजसा ॥	KK-01-18-249-008c
स मां प्रज्वलितं दृष्ट्वा मेघाम्भोभिः प्रवर्षति ।	KK-01-18-249-009a
ततो दग्धुं न शक्नोमि दिधक्षुर्दावमीप्सितम् ॥	KK-01-18-249-009c
स युवाभ्यां सहायाभ्यामस्त्रविद्भ्यां समागतः ।	KK-01-18-249-010a
दहेयं खाण्डवं दावमेतदन्नं वृतं मया ॥	KK-01-18-249-010c
युवां ह्युदकधारास्ता भूतानि च समन्ततः ।	KK-01-18-249-011a
उत्तमास्त्रविदौ सम्यक्सर्वतो वारयिष्यथः ॥	KK-01-18-249-011c
जनमेजय उवाच ।	KK-01-18-249-012
किमर्थं भगवानग्निः खाण्डवं दग्धुमिच्छति ।	KK-01-18-249-012a
रक्ष्यमाणं महेन्द्रेण नानासत्वसमायुतम् ॥	KK-01-18-249-012c
न ह्येतत्कारणं ब्रह्मन्नल्पं सम्प्रतिभाति मे ।	KK-01-18-249-013a
यद्ददाह सुसङ्क्रुद्धः खाण्डवं हव्यवाहनः ॥	KK-01-18-249-013c
एतद्विस्तरशो ब्रह्मन्श्रोतुमिच्छामि तत्त्वतः ।	KK-01-18-249-014a
खाण्डवस्य पुरा दाहो यथा समभवन्मुने ॥	KK-01-18-249-014c
वैशम्पायन उवाच ।	KK-01-18-249-015
शृणु मे ब्रुवतो राजन्सर्वमेतद्यथातथम् ।	KK-01-18-249-015a
यन्निमित्तं ददाहाग्निः खाण्डवं पृथिवीपते ॥	KK-01-18-249-015c
हन्त ते कथयिष्यामि पौराणीमृषिसंस्तुताम् ।	KK-01-18-249-016a
कथामिमां नरश्रेष्ठ खाण्डवस्य विनाशिनीम् ॥	KK-01-18-249-016c
पौराणः श्रूयते राजन्राजा हरिहयोपमः ।	KK-01-18-249-017a
श्वेतकिर्नाम विख्यातो बलविक्रमसंयुतः ॥	KK-01-18-249-017c
यज्वा दानपतिर्धीमान्यथा नान्योऽस्ति कश्चन ।	KK-01-18-249-018a
`जग्राह दीक्षां स नृपः तदा द्वादशवार्षिकीम् ॥	KK-01-18-249-018c
तस्य सत्रे सदा तस्मिन्समागच्छन्महर्षयः ।	KK-01-18-249-019a
वेदवेदाङ्गविद्वांसो ब्राह्मणाश्च सहस्रशः ॥'	KK-01-18-249-019c
ईजे च स महायज्ञैः क्रतुभिश्चाप्तदक्षिणैः ॥	KK-01-18-249-020ac
तस्य नान्याऽभवद्बुद्धिर्दिवसे दिवसे नृप ।	KK-01-18-249-021a
सत्रे क्रियासमारम्भे दानेषु विविधेषु च ॥	KK-01-18-249-021c
ऋत्विग्भिः सहितो धीमानेवमीजे स भूमिपः ।	KK-01-18-249-022a
ततस्तु ऋत्विजश्चास्य धूमव्याकुललोचनाः ॥	KK-01-18-249-022c
कालेन महता खिन्नास्तत्यजुस्ते नराधिपम् ।	KK-01-18-249-023a
ततः प्रसादयामास ऋत्विजस्तान्महीपतिः ॥	KK-01-18-249-023c
चक्षुर्विकलतां प्राप्ता न प्रपेदुश्च ते क्रतुम् ।	KK-01-18-249-024a
ततस्तेषामनुमते तद्विप्रैस्तु नराधिपः ॥	KK-01-18-249-024c
सत्रं समापयामास ऋत्विग्भिरपरैः सह ।	KK-01-18-249-025a
तस्यैवंवर्तमानस्य कदाचित्कालपर्यये ॥	KK-01-18-249-025c
सत्रमहार्तुकामस्य संवत्सरशतं किल ।	KK-01-18-249-026a
ऋत्विजो नाभ्यपद्यन्त समाहर्तुं महात्मनः ॥	KK-01-18-249-026c
स च राजाऽकरोद्यत्नं महान्तं ससुहृज्जनः ।	KK-01-18-249-027a
प्रणिपातेन सान्त्वेन दानेन च महायशाः ॥	KK-01-18-249-027c
ऋत्विजोऽनुनयामास भूयो भूयस्त्वतन्द्रितः ।	KK-01-18-249-028a
ते चास्य तमभिप्रायं न चक्रुरमितौजसः ॥	KK-01-18-249-028c
स चाश्रमस्थान्राजर्षिस्तानुवाच रुषान्वितः ।	KK-01-18-249-029a
यद्यहं पतितो विप्राः शुश्रूषायां न च स्थितः ॥	KK-01-18-249-029c
आशु त्याज्योऽस्मि युष्माभिर्ब्राह्मणैश्च जुगुप्सितः ।	KK-01-18-249-030a
तन्नार्हथ क्रतुश्रद्धां व्याघातयितुमद्य ताम् ॥	KK-01-18-249-030c
अस्थाने वा परित्यागं कर्तुं मे द्विजसत्तमाः ।	KK-01-18-249-031a
प्रपन्न एव वो विप्राः प्रसादं कर्तुमर्हथ ॥	KK-01-18-249-031c
सान्त्वदानादिभिर्वाक्यैस्तत्त्वतः कार्यवत्तया ।	KK-01-18-249-032a
प्रसादयित्वा वक्ष्यामि यन्नः कार्यं द्विजोत्तमाः ॥	KK-01-18-249-032c
अथवाऽहं परित्यक्तो भवद्भिर्द्वेषकारणात् ।	KK-01-18-249-033a
ऋत्विजोऽन्यान्गमिष्यामि याजनार्थं द्विजोत्तमाः ॥	KK-01-18-249-033c
एतावदुक्त्वा वचनं विरराम स पार्थिवः ।	KK-01-18-249-034a
यदा न शेकू राजानं याजनार्थं परन्तप ॥	KK-01-18-249-034c
ततस्ते याजकाः क्रुद्धास्तमूचुर्नृपसत्तमम् ।	KK-01-18-249-035a
तव कर्माण्यजस्रं वै वर्तन्ते पार्थिवोत्तम ॥	KK-01-18-249-035c
ततो वयं परिश्रान्ताः सततं कर्मवाहिनः ।	KK-01-18-249-036a
श्रमादस्मात्परिश्रान्तान्स त्वं नस्त्यक्तुमर्हसि ॥	KK-01-18-249-036c
बुद्धिमोहं समास्थाय त्वरासम्भावितोऽनघ ।	KK-01-18-249-037a
गच्छ रुद्रसकाशं त्वं सहि त्वां याजयिष्यति ॥	KK-01-18-249-037c
साधिक्षेपं वचः श्रुत्वा सङ्क्रुद्धः श्वेतकिर्नृपः ।	KK-01-18-249-038a
कैलासं पर्वतं गत्वा तप उग्रं समास्थितः ॥	KK-01-18-249-038c
आराधयन्महादेवं नियतः संशितव्रतः ।	KK-01-18-249-039a
उपवासपरो राजन्दीर्घकालमतिष्ठत ॥	KK-01-18-249-039c
कदाचिद्द्वादशे काले कदाचिदपि षोडशे ।	KK-01-18-249-040a
आहारमकरोद्राजा मूलानि च फलानि च ॥	KK-01-18-249-040c
ऊर्ध्वबाहुस्त्वनिमिषस्तिष्ठन्स्थाणुरिवाचलः ।	KK-01-18-249-041a
षण्मासानभवद्राजा श्वेतकिः सुसमाहितः ॥	KK-01-18-249-041c
तं तथा नृपशार्दूलं तप्यमानं महत्तपः ।	KK-01-18-249-042a
शङ्करः परमप्रीत्या दर्शयामास भारत ॥	KK-01-18-249-042c
उवाच चैनं भगवान्स्निग्धगम्भीरया गिरा ।	KK-01-18-249-043a
प्रीतोऽस्मि नरशार्दूल तपसा ते परन्तप ॥	KK-01-18-249-043c
वरं वृणीष्व भद्रं ते यं त्वमिच्छसि पार्थिव ।	KK-01-18-249-044a
एतच्छ्रुत्वा तु वचनं रुद्रस्यामिततेजसः ॥	KK-01-18-249-044c
प्रणिपत्य महात्मानं राजर्षिः प्रत्यभाषत ।	KK-01-18-249-045a
यदि मे भगवान्प्रीतः सर्वलोकनमस्कृतः ॥	KK-01-18-249-045c
स्वयं मां देवदेवेश याजयस्व सुरेश्वर ।	KK-01-18-249-046a
एतच्छ्रुत्वा तु वचनं राज्ञा तेन प्रभाषितम् ॥	KK-01-18-249-046c
उवाच भगवान्प्रीतः स्मितपूर्वमिदं वचः ।	KK-01-18-249-047a
नास्माकमेतद्विषये वर्तते याजनं प्रति ॥	KK-01-18-249-047c
त्वया च सुमहत्तप्तं तपो राजन्वरार्थिना ।	KK-01-18-249-048a
याजयिष्यामि राजंस्त्वां समयेन परन्तप ॥	KK-01-18-249-048c
समा द्वादश राजेन्द्र ब्रह्मचारी समाहितः ।	KK-01-18-249-049a
सततं त्वाज्यधाराभिर्यदि तर्पयसेऽनलम् ॥	KK-01-18-249-049c
कामं प्रार्थयसे यं त्वं मत्तः प्राप्स्यसि तं नृप ।	KK-01-18-249-050a
एवमुक्तश्च रुद्रेण श्वेतकिर्मनुजाधिपः ॥	KK-01-18-249-050c
तथा चकार तत्सर्वं यथोक्तं शूलपाणिना ।	KK-01-18-249-051a
पूर्णे तु द्वादशे वर्षे पुनरायान्महेश्वरः ॥	KK-01-18-249-051c
दृष्टैव च स राजानं शङ्करो लोकभावनः ।	KK-01-18-249-052a
उवाच परमप्रीतः श्वेतकिं नृपसत्तमम् ॥	KK-01-18-249-052c
तोषितोऽहं नृपश्रेष्ठ त्वयेहाद्येन कर्मणा ॥	KK-01-18-249-053a
याजनं ब्राह्मणानां तु विधिदृष्टं परन्तप ॥	KK-01-18-249-053c
अतोऽहं त्वां स्वयं नाद्य याजयामि परन्तप ।	KK-01-18-249-054a
ममांशस्तु क्षितितले महाभागो द्विजोत्तमः ॥	KK-01-18-249-054c
दुर्वासा इति विख्यातः स हि त्वां याजयिष्यति ।	KK-01-18-249-055a
मन्नियोगान्महातेजाः सम्भाराः सम्भ्रियन्तु ते ॥	KK-01-18-249-055c
एतच्छ्रुत्वा तु वचनं रुद्रेण समुदाहृतम् ।	KK-01-18-249-056a
स्वपुरं पुनरागम्य सम्भारान्पुनरार्जयत् ॥	KK-01-18-249-056c
ततः सम्भृतसम्भारो भूयो रुद्रमुपागमत् ।	KK-01-18-249-057a
`उवाच च महिपालः प्राञ्जलिः प्रणतः स्थितः ।'	KK-01-18-249-057c
सम्भृता मम सम्भाराः सर्वोपकरणानि च ॥	KK-01-18-249-057e
त्वत्प्रसादानमहादेव श्वो मे दीक्षा भवेदिति ।	KK-01-18-249-058a
एतच्छ्रुत्वा तु वचनं तस्य राज्ञो महात्मनः ॥	KK-01-18-249-058c
दुर्वाससं समाहूय रुद्रो वचनमब्रवीत् ।	KK-01-18-249-059a
एष राजा महाभागः श्वेतकिर्द्विजसत्तम ॥	KK-01-18-249-059c
एनं याजय विप्रेन्द्र मन्नियोगेन भूमिपम् ।	KK-01-18-249-060a
बाढमित्येव वचनं रुद्रं त्वृषिरुवाच ह ॥	KK-01-18-249-060c
ततः सत्रं समभवत्तस्य राज्ञो महात्मनः ।	KK-01-18-249-061a
यथाविधि यथाकालं यथोक्तं बहुदक्षिणम् ॥	KK-01-18-249-061c
तस्मिन्परिसमाप्ते तु राज्ञः सत्रे महात्मनः ।	KK-01-18-249-062a
दुर्वाससाऽभ्यनुज्ञाता विप्रतस्थुः स्म याजकाः ॥	KK-01-18-249-062c
ये तत्र दीक्षिताः सर्वे सदस्याश्च महौजसः ।	KK-01-18-249-063a
सोऽपि राजन्महाभागः स्वपुरं प्राविशत्तदा ॥	KK-01-18-249-063c
पूज्यमानो महाभागैर्ब्राह्मणैर्वेदपारगैः ।	KK-01-18-249-064a
बन्दिभिः स्तूयमानश्च नागरैश्चाभिनन्दितः ॥	KK-01-18-249-064c
एवंवृत्तः स राजर्षिः श्वेतकिर्नृपसत्तमः ।	KK-01-18-249-065a
कालेन महता चापि ययौ स्वर्गमभिष्टुतः ॥	KK-01-18-249-065c
ऋत्विग्भिः सहितः सर्वैः सदस्यैश्च समन्वितः ।	KK-01-18-249-066a
तस्य सत्रे पपौ वह्निर्हविद्वार्दशवत्सरान् ॥	KK-01-18-249-066c
सततं चाज्यधाराभिरैकात्म्ये तत्र कर्मणि ।	KK-01-18-249-067a
हविषा च ततो वह्निः परां तृप्तिमगच्छत ॥	KK-01-18-249-067c
न चैच्छत्पुनरादातुं हविरन्यस्य कस्यचित् ।	KK-01-18-249-068a
पाण्डुवर्णो विवर्णश्च न यतावत्प्रकाशते ॥	KK-01-18-249-068c
ततो भगवतो वह्नेर्विकारः समजायत ।	KK-01-18-249-069a
तेजसा विप्रहीणश्च ग्लानिश्चैनं समाविशत् ॥	KK-01-18-249-069c
स लक्षयित्वा चात्मानं तेजोहीनं हुताशनः ।	KK-01-18-249-070a
जगाम सदनं पुण्यं ब्रह्मणो लोकपूजितम् ॥	KK-01-18-249-070c
तत्र ब्रह्माणमासीनमिदं वचनमब्रवीत् ।	KK-01-18-249-071a
भगवन्परमा प्रीतिः कृता श्वेतकिना मम ॥	KK-01-18-249-071c
अरुचिश्चाभवत्तीव्रा तां न शक्नोम्यपोहितुम् ।	KK-01-18-249-072a
तेजसा विप्रहीणोऽस्मि बलेन च जगत्पते ॥	KK-01-18-249-072c
इच्छेयं त्वत्प्रसादेन स्वात्मनः प्रकृतिं स्थिराम् ।	KK-01-18-249-073a
एतच्छ्रुत्वा हुतवहाद्भगवान्सर्वलोककृत् ॥	KK-01-18-249-073c
हव्यवाहमिदं वाक्यमुवाच प्रहसन्निव ।	KK-01-18-249-074a
त्वया द्वादश वर्षाणि वसोर्धाराहुतं हविः ॥	KK-01-18-249-074c
उपयुक्तं महाभाग तेन त्वां ग्लानिराविशत् ।	KK-01-18-249-075a
तेजसा विप्रहीणत्वात्सहसा हव्यवाहन ॥	KK-01-18-249-075c
मागमस्त्वं व्यथां वह्ने प्रकृतिस्थो भविष्यसि ।	KK-01-18-249-076a
अरुचिं नाशयिष्येऽहं समयं प्रतिपद्य ते ॥	KK-01-18-249-076c
पुरा देवनियोगेन यत्त्वया भस्मसात्कृतम् ।	KK-01-18-249-077a
आलयं देवशत्रूणां सुघोरं खाण्डवं वनम् ॥	KK-01-18-249-077c
तत्र सर्वाणि सत्वानि निवसन्ति विभावसो ।	KK-01-18-249-078a
तेषां त्वं मेदसा तृप्तः प्रकृतिस्थो भविष्यसि ॥	KK-01-18-249-078c
गच्छ शीघ्रं प्रदग्धुं त्वं ततो मोक्ष्यसि किल्विषात् ।	KK-01-18-249-079a
एतच्छुत्वा तु वचनं परमेष्ठिमुखाच्च्युतम् ॥	KK-01-18-249-079c
उत्तमं जवमास्थाय प्रदुद्राव हुताशनः ।	KK-01-18-249-080a
आगम्य खाण्डवं दावमुत्तमं वीर्यमास्थितः ।	KK-01-18-249-080c
सहसा प्राज्वलच्चाग्निः क्रुद्धो वायुसमीरितः ॥	KK-01-18-249-080e
प्रदीप्तं खाण्डवं दृष्ट्वा ये स्युस्तत्र निवासिनः ।	KK-01-18-249-081a
परमं यत्नेमातिष्ठन्पावकस्य प्रशान्तये ॥	KK-01-18-249-081c
करैस्तु करिणः शीघ्रं जलमादाय सत्वराः ।	KK-01-18-249-082a
सिषिचुः पावकं क्रुद्धाः शतशोऽथ सहस्रशः ॥	KK-01-18-249-082c
बहुशीर्षास्ततो नागाः शिरोभिर्जलसन्ततिम् ।	KK-01-18-249-083a
मुमुचुः पावकाभ्याशे सत्वराः क्रोधमूर्च्छिताः ॥	KK-01-18-249-083c
तथैवान्यानि सत्वानि नानाप्रहरणोद्यमैः ।	KK-01-18-249-084a
विलयं पावकं शीघ्रमनयन्भरतर्षभ ॥	KK-01-18-249-084c
अनेन तु प्रकारेण भूयोभूयश्च प्रज्वलन् ।	KK-01-18-249-085a
सप्तकृत्वः प्रशमितः खाण्डवे हव्यवाहनः ॥ ॥	KK-01-18-249-085c
	
	
	
	
	
	
अध्यायः 250	
	
	
वैशम्पायन उवाच ।	KK-01-18-250-001
स तु नैराश्यमापन्नः सदा ग्लानिसमन्वितः ।	KK-01-18-250-001a
पितामहमुपागच्छत्सङ्क्रुद्धो हव्यवाहनः ॥	KK-01-18-250-001c
तच्च सर्वं यथान्यायं ब्रह्मणे सन्न्यवेदयत् ।	KK-01-18-250-002a
उवाच चैवनं भगवान्मुहूर्तं स विचिन्त्य तु ॥	KK-01-18-250-002c
उपायः परिदृष्टो मे यथा त्वं धक्ष्यसेऽनघ ।	KK-01-18-250-003a
कालं च कङ्चित्क्षमतां ततस्तद्धक्ष्यते भवान् ॥	KK-01-18-250-003c
भविष्यतः सहायौ ते नरनारायणौ तदा ।	KK-01-18-250-004a
ताभ्यां त्वं सहितो दावं धक्ष्यसे हव्यवाहन ॥	KK-01-18-250-004c
एवमस्त्विति तं वह्निर्ब्रह्माणं प्रत्यभाषत ।	KK-01-18-250-005a
सम्भूतौ तौ विदित्वा तु नरनारायणावृषी ॥	KK-01-18-250-005c
कालस्य महतो राजंस्तस्य वाक्यं स्वयम्भुवः ।	KK-01-18-250-006a
अनुस्मृत्य जगामाथ पुनरेव पितामहम् ॥	KK-01-18-250-006c
अब्रवीच्च तदा ब्रह्मा यथा त्वं धक्ष्यसेऽनल ।	KK-01-18-250-007a
खाण्डवं दावमद्यैव मिषतोऽस्य शचीपतेः ॥	KK-01-18-250-007c
नरनारायणौ यौ तौ पूर्वदेवौ विभावसो ।	KK-01-18-250-008a
सम्प्राप्तौ मानुषे लोके कार्यार्थं हि दिवौकसाम् ॥	KK-01-18-250-008c
अर्जुनं वासुदेवं च यौ तौ लोकोऽभिमन्यते ।	KK-01-18-250-009a
तावेतौ सहितावेहि खाण्डवस्य समीपतः ॥	KK-01-18-250-009c
तौ त्वं याचस्व साहाय्ये दाहार्थं खाण्डवस्य च ।	KK-01-18-250-010a
ततो धक्ष्यसि तं दावं रक्षितं त्रिदशैरपि ॥	KK-01-18-250-010c
तौ तु सत्वानि सर्वाणि यत्नतो वारयिष्यतः ।	KK-01-18-250-011a
देवराजं च सहितौ तत्र मे नास्ति संशयः ॥	KK-01-18-250-011c
एतच्छ्रुत्वा तु वचनं त्वरितो हव्यवाहनः ।	KK-01-18-250-012a
कृष्णपार्थावुपागम्य यमर्थं त्वभ्यभाषत ॥	KK-01-18-250-012c
तं ते कथितवानस्मि पूर्वमेव नृपोत्तम ।	KK-01-18-250-013a
तच्छ्रुत्वा वचनं त्वग्नेर्बीभत्सुर्जातवेदसम् ॥	KK-01-18-250-013c
अब्रवीन्नृपशार्दूल तत्कालसदृशं वचः ।	KK-01-18-250-014a
दिधक्षुं खाण्डवं दावमकामस्य शतक्रतोः ॥	KK-01-18-250-014c
अर्जुन उवाच ।	KK-01-18-250-015
उत्तमास्त्राणि मे सन्ति दिव्यानि च बहूनि च ।	KK-01-18-250-015a
यैरहं शक्नुयां योद्धुमपि वज्रधरान्बहून् ॥	KK-01-18-250-015c
धनुर्मे नास्ति भगवन्बाहुवीर्येण सम्मितम् ।	KK-01-18-250-016a
कुर्वतः समरे यत्नं वेगं यद्विषहेन्मम ॥	KK-01-18-250-016c
शरैश्च मेऽर्थो बहुभिरक्षयैः क्षिप्रमस्यतः ।	KK-01-18-250-017a
न हि वोढुं रथः शक्तः शरान्मम यथेप्सितान् ॥	KK-01-18-250-017c
अश्वांश्च दिव्यानिच्छेयं पाण्डुरान्वातरंहसः ।	KK-01-18-250-018a
रथं च मेघनिर्घोषं सूर्यप्रतिमतेजसम् ॥	KK-01-18-250-018c
तथा कृष्णस्य वीर्येण नायुधं विद्यते समम् ।	KK-01-18-250-019a
येन नागान्पिशाचांश्च निहन्यान्माधवो रणे ॥	KK-01-18-250-019c
उपायं कर्मसिद्धौ च भघवन्वक्तुमर्हसि ।	KK-01-18-250-020a
निवारयेयं येनेन्द्रं वर्षमाणं महावने ॥	KK-01-18-250-020c
पौरुषेण तु यत्कार्यं तत्कर्ताऽहं स्म पावक ।	KK-01-18-250-021a
करणानि समर्थानि भगवन्दातुमर्हसि ॥ ॥	KK-01-18-250-021c
	
	
	
	
अध्यायः 251	
	
	
वैशम्पायन उवाच ।	KK-01-18-251-001
एवमुक्तः स भगवान्धूमकेतुर्हुताशनः ।	KK-01-18-251-001a
चिन्तयामास वरुणं लोकपालं दिदृक्षया ॥	KK-01-18-251-001c
आदित्यमुदके देवं निवसन्तं जलेश्वरम् ।	KK-01-18-251-002a
स च तच्चिन्तितं ज्ञात्वा दर्शयामास पावकम् ॥	KK-01-18-251-002c
तमब्रवीद्भमकेतुः प्रतिगृह्य जलेश्वरम् ।	KK-01-18-251-003a
चतुर्थं लोकपालानां देवदेवं सनातनम् ॥	KK-01-18-251-003c
सोमेन राज्ञा यद्दत्तं धनुश्चैवेषुधी च ते ।	KK-01-18-251-004a
तत्प्रयच्छोभयं शीघ्रं रथं च कपिलक्षणम् ॥	KK-01-18-251-004c
कार्यं च सुमहत्पार्थो गाण्डीवेन करिष्यति ।	KK-01-18-251-005a
चक्रेण वासुदेवश्च तन्ममाद्य प्रदीयताम् ॥	KK-01-18-251-005c
ददानीत्येव वरुणः पावकं प्रत्यभाषत ।	KK-01-18-251-006a
तदद्भुतं महावीर्यं यशःकीर्तिविवर्धनम् ॥	KK-01-18-251-006c
सर्वशस्त्रैरनाधृष्यं सर्वशस्त्रप्रमाथि च ।	KK-01-18-251-007a
सर्वायुधमहामात्रं परसैन्यप्रधर्षणम् ॥	KK-01-18-251-007c
एकं शतसहस्रेण सम्मितं राष्ट्रवर्धनम् ।	KK-01-18-251-008a
चित्रमुच्चावचैर्वर्णैः शोभितं श्लक्ष्णमव्रणम् ॥	KK-01-18-251-008c
देवदानवगन्धर्वैः पूजितं शाश्वतीः समाः ।	KK-01-18-251-009a
प्रादाच्चैव धनूरत्नमक्षय्यौ च महेषुधी ॥	KK-01-18-251-009c
रथं च दिव्याश्वयुजं कपिप्रवरकेतनम् ।	KK-01-18-251-010a
उपेतं राजतैरश्वैर्गान्धर्वैर्हेममालिभिः ॥	KK-01-18-251-010c
पाण्डुराभ्रप्रतीकाशैर्मनोवायुसमैर्जवे ।	KK-01-18-251-011a
सर्वोपकरणैर्युक्तमजय्यं देवदानवैः ॥	KK-01-18-251-011c
भानुमन्तं महाघोषं सर्वरत्नमनोरमम् ।	KK-01-18-251-012a
ससर्ज यं सुतपसा भौमनो भुवनप्रभुः ॥	KK-01-18-251-012c
प्रजापतिरनिर्देश्यं यस्य रूपं रवेरिव ।	KK-01-18-251-013a
यं स्म सोमः समारुह्य दानवानजयत्प्रभुः ॥	KK-01-18-251-013c
नवमेघप्रतीकाशं ज्ललन्तमिव च श्रिया ।	KK-01-18-251-014a
आश्रितौ तं रथश्रेष्ठं शक्रायुधसमावुभौ ॥	KK-01-18-251-014c
तापनीया सुरुचिरा ध्वजयष्टिरनुत्तमा ।	KK-01-18-251-015a
तस्यां तु वानरो दिव्यः सिंहशार्दूलकेतनः ॥	KK-01-18-251-015c
`हनूमान्नाम तेजस्वी कामरूपी महाबलः ।	KK-01-18-251-016a
'दिधक्षन्निव तत्र स्म संस्थितो मूर्ध्न्यशोभत ।	KK-01-18-251-016c
ध्वजे भूतानि तत्रासन्विविधानि महान्ति च ॥	KK-01-18-251-016e
नादेन रिपुसैन्यानां येषां संज्ञा प्रणश्यति ।	KK-01-18-251-017a
स तं नानापताकाभिः शोभितं रथसत्तमम् ॥	KK-01-18-251-017c
प्रदक्षिणमुपावृत्य दैवतेभ्यः प्रणम्य च ।	KK-01-18-251-018a
सन्नद्धः कवची खड्गी बद्धगोधाङ्गुलित्रकः ॥	KK-01-18-251-018c
आरुरोह तदा पार्थो विमानं सुकृती यथा ।	KK-01-18-251-019a
तच्च दिव्यं धनुः श्रेष्ठं ब्रह्मणा निर्मितं पुरा ॥	KK-01-18-251-019c
गाण्डीवमुपसङ्गृह्य बभूव मुदितोऽर्जुनः ।	KK-01-18-251-020a
हुताशनं पुरस्कृत्य ततस्तदपि वीर्यवान् ॥	KK-01-18-251-020c
जग्राह बलमास्थाय ज्यया च युयुजे धनुः ।	KK-01-18-251-021a
मौर्व्यां तु योज्यमानायां बलिना पाण्डवेन ह ॥	KK-01-18-251-021c
येऽशृष्वन्कूजितं यत्र तेषां वै व्यथितं मनः ।	KK-01-18-251-022a
लब्ध्वा रथं धनुश्चैव तथाऽक्षय्ये महेषुधी ॥	KK-01-18-251-022c
बभूव कल्यः कौन्तेयः प्रहृष्टः साह्यकर्मणि ।	KK-01-18-251-023a
वज्रनाभं ततश्चक्रं ददौ कृष्णाय पावकः ॥	KK-01-18-251-023c
आग्नेयमस्त्रं दयितं स च कल्योऽभवत्तदा ।	KK-01-18-251-024a
अब्रवीत्पावकश्चैवमेतेन मधुसूदन ॥	KK-01-18-251-024c
अमानुषानपि रणे जेष्यसि त्वमसंशयम् ।	KK-01-18-251-025a
अनेन तु मनुष्याणां देवानामपि चाहवे ॥	KK-01-18-251-025c
रक्षःपिशाचदैत्यानां नागानां चाधिकस्तथा ।	KK-01-18-251-026a
भविष्यसि न सन्देहः प्रवरोऽपि निबर्हणे ॥	KK-01-18-251-026c
क्षिप्तं क्षिप्तं रणे चैतत्त्वया माधव शत्रुषु ।	KK-01-18-251-027a
हत्वाऽप्रतिहतं सङ्ख्ये पाणिमेष्यति ते पुनः ॥	KK-01-18-251-027c
वैशम्पायन उवाच ।	KK-01-18-251-028
वरुणश्च ददौ तस्मै गदामशनिनिःस्वनाम् ।	KK-01-18-251-028a
दैत्यान्तकरणीं घोरां नाम्ना कौमोदकीं प्रभुः ॥	KK-01-18-251-028c
ततः पावकमब्रूतां प्रहृष्टावर्जुनाच्युतौ ।	KK-01-18-251-029a
कृतास्त्रौ शस्त्रसम्पन्नौ रथिनौ ध्वजिनावपि ॥	KK-01-18-251-029c
कल्यौ स्वो भगवन्योद्धुमपि सर्वैः सुरासुरैः ।	KK-01-18-251-030a
किं पुनर्वज्रिणैकेन पन्नगार्थे युयुत्सता ॥	KK-01-18-251-030c
अर्जुन उवाच ।	KK-01-18-251-031
चक्रपाणिर्हृषीकेशो विचरन्युधि वीर्यवान् ।	KK-01-18-251-031a
चक्रेण भस्मसात्सर्वं विसृष्टेन तु वीर्यवान् ।	KK-01-18-251-031c
त्रिषु लोकेषु तन्नास्ति यन्न कुर्याज्जनार्दनः ॥	KK-01-18-251-031e
गाण्डीवं धनुरादाय तथाऽक्षय्ये महेषुधी ।	KK-01-18-251-032a
अहमप्युत्सहे लोकान्विजेतुं युधि पावक ॥	KK-01-18-251-032c
सर्वतः परिवार्यैवं दावमेतं महाप्रभो ।	KK-01-18-251-033a
कामं सम्प्रज्वलाद्यैव कल्यौ स्वः साह्यकर्मणि ॥	KK-01-18-251-033c
`यदि खाण्डवमेष्यति प्रमादात्सगणो वा परिरक्षितुं महेन्द्रः ।	KK-01-18-251-034a
शरताडितगात्रकुण्डलानां कदनं द्रक्ष्यति देववाहिनीनाम् ॥'	KK-01-18-251-034c
वैशम्पायन उवाच ।	KK-01-18-251-035
एवमुक्तः स भगवान्दाशार्हेणार्जुनेन च ।	KK-01-18-251-035a
तैजसं रूपमास्थाय दावं दग्धुं प्रचक्रमे ॥	KK-01-18-251-035c
सर्वतः परिवार्याथ सप्तार्चिर्ज्वलनस्तथा ।	KK-01-18-251-036a
ददाह खाण्डवं दावं युगान्तमिव दर्शयन् ॥	KK-01-18-251-036c
प्रतिगृह्य समाविश्य तद्वनं भरतर्षभ ।	KK-01-18-251-037a
मेघस्तनितनिर्घोषः सर्वभूतान्यकम्पयत् ॥	KK-01-18-251-037c
दह्यतस्तस्य च बभौ रूपं दावस्य भारत ।	KK-01-18-251-038a
मेरोरिव नगेन्द्रस्य कीर्णस्यांशुमतोंशुभिः ॥ ॥	KK-01-18-251-038c
	
	
	
	
	
	
अध्यायः 252	
	
	
	
वैशम्पायन उवाच ।	KK-01-18-252-001
	
तौ रथाभ्यां रथश्रेष्ठौ दावस्योभयतः स्थितौ ।	KK-01-18-252-001a
दिक्षु सर्वासु भूतानां चक्राते कदनं महत् ॥	KK-01-18-252-001c
यत्र यत्र च दृश्यन्ते प्राणिनः खाण्डवालयाः ।	KK-01-18-252-002a
पलायन्तः प्रवीरौ तौ तत्रतत्राभ्यधावताम् ॥	KK-01-18-252-002c
छिद्रं न स्म प्रपश्यन्ति रथयोराशुचारिणोः ।	KK-01-18-252-003a
आविद्धावेव दृश्येते रथिनौ तौ रथोत्तमौ ॥	KK-01-18-252-003c
खाण्डवे दह्यमाने तु भूतान्यथ सहस्रशः ।	KK-01-18-252-004a
उत्पेतुर्भैरवान्नादान्विनदन्तः समन्ततः ॥	KK-01-18-252-004c
दग्धैकदेशा बहवो निष्टप्ताश्च तथाऽपरे ।	KK-01-18-252-005a
स्फुटिताक्षा विशीर्णाश्च विप्लुताश्च तथाऽपरे ॥	KK-01-18-252-005c
समालिङ्ग्य सुतानन्ये पितॄन्भ्रातॄनथाऽपरे ।	KK-01-18-252-006a
त्यक्तुं न शेकुः स्नेहेन तत्रैव निधनं गताः ॥	KK-01-18-252-006c
सन्दष्टदशनाश्चान्ये समुत्पेतुरनेकशः ।	KK-01-18-252-007a
ततस्तेऽतीव घूर्णन्तः पुनरग्नौ प्रपेदिरे ॥	KK-01-18-252-007c
दग्धपक्षाक्षिचरणा विचेष्टन्तो महीतले ।	KK-01-18-252-008a
तत्रतत्र स्म दृश्यन्ते विनश्यन्तः शरीरिणः ॥	KK-01-18-252-008c
जलाशयेषु तप्तेषु क्वाथ्यमानेषु वह्निना ।	KK-01-18-252-009a
गतसत्वाः स्म दृश्यन्ते कूर्ममत्स्याः समन्ततः ॥	KK-01-18-252-009c
शरीरैरपरे दीप्तैर्देहवन्त इवाग्नयः ।	KK-01-18-252-010a
अदृश्यन्त वने तत्र प्राणिनः प्राणिसङ्क्षये ॥	KK-01-18-252-010c
कांश्चिदुत्पततः पार्थः शरैः सञ्छिद्य खण्डशः ।	KK-01-18-252-011a
पातयामास विहगान्प्रदीप्ते वसुरेतसि ॥	KK-01-18-252-011c
ते शराचितसर्वाङ्गा निनदन्तो महारवान् ।	KK-01-18-252-012a
ऊर्ध्वमुत्पत्य वेगेन निपेतुः खाण्डवे पुनः ॥	KK-01-18-252-012c
शरैरभ्याहतानां च सङ्घशः स्म वनौकसाम् ।	KK-01-18-252-013a
विरावः शुश्रुवे घोरः समुद्रस्येव मथ्यतः ॥	KK-01-18-252-013c
वह्नेश्चापि प्रदीप्तस्य खमुत्पेतुर्महार्चिषः ।	KK-01-18-252-014a
जनयामासुरुद्वेगं सुमहान्तं दिवौकसाम् ॥	KK-01-18-252-014c
तेनार्चिषा सुसन्तप्ता देवाः सर्षिपुरोगमाः ।	KK-01-18-252-015a
ततो जग्मुर्महात्मानः सर्व एव दिवौकसः ।	KK-01-18-252-015c
शतक्रतुं सहस्राक्षं देवेशमसुरार्दनम् ॥	KK-01-18-252-015e
देवा ऊचुः ।	KK-01-18-252-016
किं न्विमे मानवाः सर्वे दह्यन्ते चित्रभानुना ।	KK-01-18-252-016a
कच्चिन्न सङ्क्षयः प्राप्तो लोकानाममरेश्वर ॥	KK-01-18-252-016c
वैशम्पायन उवाच ।	KK-01-18-252-017
तच्छ्रुत्वा वृत्रहा तेभ्यः स्वयमेवान्ववेक्ष्य च ।	KK-01-18-252-017a
खाण्डवस्य विमोक्षार्थं प्रययौ हरिवाहनः ॥	KK-01-18-252-017c
महता रथबृन्देन नानारूपेण वासवः ।	KK-01-18-252-018a
आकाशं समवाकीर्य प्रववर्ष सुरेश्वरः ॥	KK-01-18-252-018c
ततोऽक्षमात्रा व्यसृजन्धाराः शतसहस्रशः ।	KK-01-18-252-019a
चोदिता देवराजेन जलदाः खाण्डवं प्रति ॥	KK-01-18-252-019c
असम्प्राप्तास्तु ता धारास्तेजसा जातवेदसः ।	KK-01-18-252-020a
ख एव समशुष्यन्त नकाश्चित्पावकं गताः ॥	KK-01-18-252-020c
ततो नमुचिहा क्रुद्धो भृशमर्चिष्मतस्तदा ।	KK-01-18-252-021a
पुनरेव महामेघैरम्भांसि व्यसृजद्बहु ॥	KK-01-18-252-021c
अर्चिर्धाराभिसम्बद्धं धूमविद्युत्समाकुलम् ।	KK-01-18-252-022a
बभूव तद्वनं घोरं स्तनयित्नुसमाकुलम् ॥ ॥	KK-01-18-252-022c
	
	
	
	
	
	
अध्यायः 253	
	
	
वैशम्पायन उवाच ।	KK-01-18-253-001
तस्याथ वर्षतो वारि पाण्डवः प्रत्यवारयत् ।	KK-01-18-253-001a
शरवर्षेण बीभत्सुरुत्तमास्त्राणि दर्शयन् ॥	KK-01-18-253-001c
खाण्डवं च वनं सर्वं पाण्डवो बहुभिः शरैः ।	KK-01-18-253-002a
प्राच्छादयदमेयात्मा नीहारेणेव चन्द्रमाः ॥	KK-01-18-253-002c
न च स्म किञ्चिच्छक्नोति भूतं निश्चरितुं ततः ।	KK-01-18-253-003a
सञ्छाद्यमाने खे बाणैरस्यता सव्यसाचिना ॥	KK-01-18-253-003c
तक्षकस्तु न तत्रासीन्नागराजो महाबलः ।	KK-01-18-253-004a
दह्यमाने वने तस्मिन्कुरुक्षेत्रं गतो हि सः ॥	KK-01-18-253-004c
अश्वसेनोऽभवत्तत्र तक्षकस्य सुतो बली ।	KK-01-18-253-005a
स यत्नमकरोत्तीव्रं मोक्षार्थं जातवेदसः ॥	KK-01-18-253-005c
न शशाक स निर्गन्तुं निरुद्धोऽर्जुनपत्रिभिः ।	KK-01-18-253-006a
मोक्षयामास तं माता निगीर्य भुजगात्मजा ॥	KK-01-18-253-006c
तस्य पूर्वं शिरो ग्रस्तं पुच्छमस्य निगीर्यते ।	KK-01-18-253-007a
निगीर्य सोर्ध्वमक्रामत्सुतं नागी मुमुक्षया ॥	KK-01-18-253-007c
तस्याः शरेण तीक्ष्णेन पृथुधारेण पाण्डवः ।	KK-01-18-253-008a
शिरश्चिच्छेद गच्छन्त्यास्तामपश्यच्छचीपतिः ॥	KK-01-18-253-008c
तं मुमोचयिषुर्वज्री वातवर्षेण पाण्डवम् ।	KK-01-18-253-009a
मोहयामास तत्कालमश्वसेनस्त्वमुच्यत ॥	KK-01-18-253-009c
तां च मायां तदा दृष्टा घोरां नागेन वञ्चितः ।	KK-01-18-253-010a
द्विधा त्रिधा च खगतान्प्राणिनः पाण्डवोच्छिनत् ॥	KK-01-18-253-010c
शशाप तं च सङ्क्रुद्धो बीभत्सुर्जिह्मगामिनम् ।	KK-01-18-253-011a
पावको वासुदेवश्चाप्यप्रतिष्ठो भविष्यसि ॥	KK-01-18-253-011c
ततो जिष्णुः सहस्राक्षं खं वितत्याशुगैः शरैः ।	KK-01-18-253-012a
योधयामास सङ्क्रुद्धो वञ्चनां तामनुस्मरन् ॥	KK-01-18-253-012c
देवराजोऽपि तं दृष्ट्वा संरब्धं समरेऽर्जुनम् ।	KK-01-18-253-013a
स्वमस्त्रमसृजत्तीव्रं छादयित्वाऽखिलं नभः ॥	KK-01-18-253-013c
ततो वायुर्महाघोषः क्षोभयन्सर्वसागरान् ।	KK-01-18-253-014a
वियत्स्थो जनयन्मेघाञ्जलधारासमाकुलान् ॥	KK-01-18-253-014c
ततोऽशनिमुचो घोरांस्तडित्स्तनितनिःस्वनान् ।	KK-01-18-253-015a
तद्विघातार्थमसृजदर्जुनोऽप्यस्त्रमुत्तमम् ॥	KK-01-18-253-015c
वायव्यमभिमन्त्र्याथ प्रतिपत्तिविशारदः ।	KK-01-18-253-016a
तेनेन्द्राशनिमेघानां वीर्यौजस्तद्विनाशितम् ॥	KK-01-18-253-016c
जलधाराश्च ताः शोषं जग्मुर्नेशुश्च विद्युतः ।	KK-01-18-253-017a
क्षणेन चाभवद्व्योम सम्प्रशान्तरजस्तमः ॥	KK-01-18-253-017c
सुखशीतानिलवहं प्रकृतिस्थार्कमण्डलम् ।	KK-01-18-253-018a
निष्प्रतीकारहृष्टश्च हुतभुग्विविधाकृतिः ॥	KK-01-18-253-018c
सिच्यमानो वसौघैस्तैः प्राणिनां देहनिःसृतैः ।	KK-01-18-253-019a
प्रजज्वालाथ सोऽर्चिष्मान्स्वनादैः पूरयञ्जगत् ॥	KK-01-18-253-019c
कृष्णाभ्यां रक्षितं दृष्ट्वा तं च दावमहङ्कृताः ।	KK-01-18-253-020a
खमुत्पेतुर्महाराज सुपर्णाद्याः पतत्त्रिणः ॥	KK-01-18-253-020c
गरुत्मान्वज्रसदृशैः पक्षतुण्डनखैस्तथा ।	KK-01-18-253-021a
प्रहर्तुकामो न्यपतदाकाशात्कृष्णपाण्डवौ ॥	KK-01-18-253-021c
तथैवोरगसङ्घाताः पाण्डवस्य समीपतः ।	KK-01-18-253-022a
उत्सृजन्तो विषं घोरं निपेतुर्ज्वलिताननाः ॥	KK-01-18-253-022c
तांश्चकर्त शरैः पार्थः सरोषाग्निसमुक्षितैः ।	KK-01-18-253-023a
विविशुश्चापि तं दीप्तं देहाभावाय पावकम् ॥	KK-01-18-253-023c
ततः सुराः सगन्धर्वा यक्षराक्षसपन्नगाः ।	KK-01-18-253-024a
उत्पेतुर्नादमतुलमुत्सृजन्तो रणार्थिनः ॥	KK-01-18-253-024c
अयःकणपचक्राश्मभुशुण्ड्युद्यतबाहवः ।	KK-01-18-253-025a
कृष्णपार्थौ जिघांसन्तः क्रोधसम्मूर्च्छितौजसः ॥	KK-01-18-253-025c
तेषामतिव्याहरतां शस्त्रवर्षं प्रमुञ्चताम् ।	KK-01-18-253-026a
प्रममाथोत्तमाङ्गानि बीभत्सुर्निशितैः शरैः ॥	KK-01-18-253-026c
कृष्णश्च सुमहातेजाश्चक्रेणारिविनाशनः ।	KK-01-18-253-027a
दैत्यदानवसङ्घानां चकार कदनं महत् ॥	KK-01-18-253-027c
अथापरे शरैर्विद्धाश्चक्रवेगेरितास्तथा ।	KK-01-18-253-028a
वेलामिव समासाद्य व्यतिष्ठन्नमितौजसः ॥	KK-01-18-253-028c
ततः शक्रोऽतिसङ्क्रुद्धस्त्रिदशानां महेश्वरः ।	KK-01-18-253-029a
पाण्डुरं गजमास्थाय तावुभौ समुपाद्रवत् ॥	KK-01-18-253-029c
वेगेनाशनिमादाय वज्रमस्त्रं च सोऽसृजत् ।	KK-01-18-253-030a
हतावेताविति प्राह सुरानसुरसूदनः ॥	KK-01-18-253-030c
ततः समुद्यतां दृष्ट्वा देवेन्द्रेण महाशनिम् ।	KK-01-18-253-031a
जगृहुः सर्वशस्त्राणि स्वानि स्वानि सुरास्तथा ॥	KK-01-18-253-031c
कालदण्डं यमो राजन् गदां चैव धनेश्वरः ।	KK-01-18-253-032a
पाशांश्च तत्र वरुणो विचित्रां च तथाऽशनिम् ॥	KK-01-18-253-032c
स्कन्दः शक्तिं समादाय तस्थौ मेरुरिवाचलः ।	KK-01-18-253-033a
ओषधीर्दीप्यमानाश्च जगृहातेऽस्विनावपि ॥	KK-01-18-253-033c
जगृहे च धनुर्धाता मुसलं तु जयस्तथा ।	KK-01-18-253-034a
पर्वतं चापि जग्राह क्रूद्धस्त्वष्टा महाबलः ॥	KK-01-18-253-034c
अंशस्तु शक्तिं जग्राह मृत्युर्देवः परश्वधम् ।	KK-01-18-253-035a
प्रगृह्य परिघं घोरं विचचारार्यमा अपि ॥	KK-01-18-253-035c
मित्रश्च क्षुरपर्यन्तं चक्रमादाय तस्थिवान् ।	KK-01-18-253-036a
पूषा भगश्च सङ्क्रुद्धः सविता च विशाम्पते ॥	KK-01-18-253-036c
आत्तकार्मुकनिस्त्रिंशाः कृष्णापार्थौ प्रदुद्रुवुः ।	KK-01-18-253-037a
रुद्राश्च वसवश्चैव मरुतश्च महाबलाः ॥	KK-01-18-253-037c
विश्वेदेवास्तथा साध्या दीप्यमानाः स्वतेजसा ।	KK-01-18-253-038a
एते चान्ये च बहवो देवास्तौ पुरुषोत्तमौ ॥	KK-01-18-253-038c
कृष्णपार्थौ जिघांसन्तः प्रतीयुर्विविधायुधाः ।	KK-01-18-253-039a
तत्राद्भुतान्यदृश्यन्त निमित्तानि महाहवे ॥	KK-01-18-253-039c
युगान्तसमरूपाणि भूतसम्मोहनानि च ।	KK-01-18-253-040a
तथा दृष्ट्वा सुसंरब्धं शक्रं देवैः सहाच्युतौ ॥	KK-01-18-253-040c
अभीतौ युधि दुर्धर्षौ तस्थतुः सज्जकार्मुकौ ।	KK-01-18-253-041a
आगच्छतस्ततो देवानुभौ युद्धविशारदौ ॥	KK-01-18-253-041c
व्यताडयेतां सङ्क्रुद्धौ शरैर्वज्रोपमैस्तदा ।	KK-01-18-253-042a
असकृद्भग्नसङ्कल्पाः सुराश्च बहुशः कृताः ॥	KK-01-18-253-042c
भयाद्रणं परित्यज्य शक्रमेवाभिशिश्रियुः ।	KK-01-18-253-043a
दृष्ट्वा निवारितान्देवान्माधवेनार्जुनेन च ॥	KK-01-18-253-043c
आश्चर्यमगमंस्तत्र मुनयो नभसि स्थिताः ।	KK-01-18-253-044a
शक्रश्चापि तयोर्वीर्यमुपलभ्यासकृद्रणे ॥	KK-01-18-253-044c
बभूव परमप्रीतो भूयश्चैतावयोधयत् ।	KK-01-18-253-045a
ततोऽश्मवर्षं सुमहद्व्यसृजत्पाकशासनः ॥	KK-01-18-253-045c
भूय एव तदा वीर्यं जिज्ञासुः सव्यसाचिनः ।	KK-01-18-253-046a
तच्छैरर्जुनो वर्षं प्रतिजघ्नेऽत्यमर्षितः ॥	KK-01-18-253-046c
विफलं क्रियमाणं तत्समवेक्ष्य शतक्रतुः ।	KK-01-18-253-047a
भूयः संवर्धयामास तद्वर्षं पाकशासनः ॥	KK-01-18-253-047c
सोश्मवर्षं महावेगैरिषुभिः पाकशासनिः ।	KK-01-18-253-048a
विलयं गमयामास हर्षयन्पितरं तथा ॥	KK-01-18-253-048c
तत उत्पाट्य पाणिभ्यां मन्दराच्छिखरं महत् ।	KK-01-18-253-049a
सद्रुमं व्यसृजच्छक्रो जिघांसुः पाण्डुनन्दनम् ॥	KK-01-18-253-049c
ततोऽर्जुनो वेगवद्भिर्ज्वलिताग्रैरजिह्मगैः ।	KK-01-18-253-050a
शरैर्विध्वंसयामास गिरेः शृङ्गं सहस्रधा ॥	KK-01-18-253-050c
गिरेर्विशीर्यमाणस्य तस्य रूपं तदा बभौ ।	KK-01-18-253-051a
सार्कचन्द्रग्रहस्येव नभसः परिशीर्यतः ॥	KK-01-18-253-051c
तेनाभिपतता दावं शैलेन महता भृशम् ।	KK-01-18-253-052a
शृङ्गेण निहतास्तत्र प्राणिनः खाण्डवालयाः ॥ ॥	KK-01-18-253-052c
	
	
	
	
	
अध्यायः 254	
	
	
	
	
वैशम्पायन उवाच ।	KK-01-19-254-001
	
तथा शैलनिपातेन भीषिताः खाण्डवालयाः ।	KK-01-19-254-001a
दानवा राक्षसा नागास्तरक्ष्वृक्षवनौकसः ॥	KK-01-19-254-001c
द्विपाः प्रभिन्नाः शार्दूलाः सिंहाः केसरिणस्तथा ।	KK-01-19-254-002a
मृगाश्च महिषाश्चैव शतशः पक्षिणस्तथा ॥	KK-01-19-254-002c
समुद्विग्ना विससृपुस्तथान्या भूतजातयः ।	KK-01-19-254-003a
तं दावं समुदैक्षन्त कृष्णौ चाभ्युद्यतायुधौ ॥	KK-01-19-254-003c
उत्पातनादशब्देन त्रासिता इव चाभवन् ।	KK-01-19-254-004a
ते वनं प्रसमीक्ष्याथ दह्यमानमनेकधा ॥	KK-01-19-254-004c
कृष्णमभ्युद्यतास्त्रं च नादं मुमुचुरुल्बणम् ।	KK-01-19-254-005a
तेन नादेन रौद्रेण नादेन च विभावसोः ॥	KK-01-19-254-005c
ररास गगनं कृत्स्नमुत्पातजलदैरिव ।	KK-01-19-254-006a
ततः कृष्णो महाबाहुः स्वतेजोभास्वरं महत् ॥	KK-01-19-254-006c
चक्रं व्यसृजदत्युग्रं तेषां नाशाय केशवः ।	KK-01-19-254-007a
तेनार्ता जातयः क्षुद्राः सदानवनिशाचराः ॥	KK-01-19-254-007c
निकृत्ताः शतशः सर्वा निपेतुरनलं क्षणात् ।	KK-01-19-254-008a
तत्रादृश्यन्त ते दैत्याः कृष्णचक्रविदारिताः ॥	KK-01-19-254-008c
वसारुधिरसम्पृक्ताः सन्ध्यायामिव तोयदाः ।	KK-01-19-254-009a
पिशाचान्पक्षिणो नागान्पशूंश्चैव सहस्रशः ॥	KK-01-19-254-009c
निघ्नंश्चरति वार्ष्णेयः कालवत्तत्र भारत ।	KK-01-19-254-010a
क्षिप्तं क्षिप्तं पुनश्चक्रं कृष्णस्यामित्रघातिनः ॥	KK-01-19-254-010c
छित्त्वानेकानि सत्वानि पाणिमेति पुनः पुनः ।	KK-01-19-254-011a
तथा तु निघ्नतस्तस्य पिशाचोरगराक्षसान् ॥	KK-01-19-254-011c
बभूव रूपमत्युग्रं सर्वभूतात्मनस्तदा ।	KK-01-19-254-012a
समेतानां च सर्वेषां दानवानां च सर्वशः ॥	KK-01-19-254-012c
विजेता नाभवत्कश्चित्कृष्णपाण्डवयोर्मृधे ।	KK-01-19-254-013a
तयोर्बलात्परित्रातुं तं च दावं यदा सुराः ॥	KK-01-19-254-013c
नाशक्नुवञ्शमयितुं तदाऽभूवन्पराङ्मुखाः ।	KK-01-19-254-014a
शतक्रतुस्तु सम्प्रेक्ष्य विमुखानमरांस्तथा ॥	KK-01-19-254-014c
बभूव मुदितो राजन्प्रशंसन्केशवार्जुनौ ।	KK-01-19-254-015a
निवृत्तेष्वथ देवेषु वागुवाचाशरीरिणी ॥	KK-01-19-254-015c
शतक्रतुं समाभाष्य महागम्भीरनिःस्वना ।	KK-01-19-254-016a
न ते सखा सन्निहितस्तक्षको भुजगोत्तमः ॥	KK-01-19-254-016c
दाहकाले खाण्डवस्य कुरुक्षेत्रं गतो ह्यसौ ।	KK-01-19-254-017a
न च शक्यौ युधा जेतुं कथञ्चिदपि वासव ॥	KK-01-19-254-017c
वासुदेवार्जुनावेतौ निबोध वचनान्मम ।	KK-01-19-254-018a
नरनारायणावेतौ पूर्वदेवौ दिवि श्रुतौ ॥	KK-01-19-254-018c
भवानप्यभिजानाति यद्वीर्यौ यत्पराक्रमौ ।	KK-01-19-254-019a
नैतौ शक्यौ दुराधर्षौ विजेतुमजितौ युधि ॥	KK-01-19-254-019c
अपि सर्वेषु लोकेषु पुराणावृषिसत्तमौ ।	KK-01-19-254-020a
पूजनीयतमावेतावपि सर्वैः सुरासुरैः ॥	KK-01-19-254-020c
यक्षराक्षसगन्धर्वनरकिन्नरपन्नगैः ।	KK-01-19-254-021a
तस्मादितः सुरैः सार्धं गन्तुमर्हसि वासव ॥	KK-01-19-254-021c
दिष्टं चाप्यनुपश्यैतत्खाण्डवस्य विनाशनम् ।	KK-01-19-254-022a
इति वाक्यमुपश्रुत्य तथ्यमित्यमरेश्वरः ॥	KK-01-19-254-022c
क्रोधामर्षौ समुत्सृज्य सम्प्रतस्थे दिवं तदा ।	KK-01-19-254-023a
तं प्रस्थितं महात्मानं समवेक्ष्य दिवौकसः ॥	KK-01-19-254-023c
सहिताः सेनया राजन्ननुजग्मुः पुरन्दरम् ।	KK-01-19-254-024a
देवराजं तदा यान्तं सह देवैरवेक्ष्य तु ॥	KK-01-19-254-024c
वासुदेवार्जुनौ वीरौ सिंहनादं विनेदतुः ।	KK-01-19-254-025a
देवराजे गते राजन्प्रहृष्टौ केशवार्जुनौ ॥	KK-01-19-254-025c
निर्विशङ्कं वनं वीरौ दाहयामासतुस्तदा ।	KK-01-19-254-026a
स मारुत इवाभ्राणि नाशयित्वाऽर्जुनः सुरान् ॥	KK-01-19-254-026c
व्यधमच्छरसङ्घातैर्देहिनः खाण्डवालयान् ।	KK-01-19-254-027a
न च स्म किञ्चिच्छक्नोति भूतं निश्चरितुं ततः ॥	KK-01-19-254-027c
सञ्सछिद्यमानमिषुभिरस्यता सव्यसाचिना ।	KK-01-19-254-028a
नाशक्नुवंश्च भूतानि महान्त्यपि रणेऽर्जुनम् ॥	KK-01-19-254-028c
निरीक्षितुममोघास्त्रं योद्धुं चापि कुतो रणे ।	KK-01-19-254-029a
शतं चैकेन विव्याध शतेनैकं पतत्रिणाम् ॥	KK-01-19-254-029c
व्यसवस्तेऽपतन्नग्नौ साक्षात्कालहता इव ।	KK-01-19-254-030a
न चालभन्त ते शर्म रोधःसु विषमेषु च ॥	KK-01-19-254-030c
पितृदेवनिवासेषु सन्तापश्चाप्यजायत ।	KK-01-19-254-031a
भूतसङ्घाश्च बहवो दीनाश्चक्रुर्महास्वनम् ॥	KK-01-19-254-031c
रुरुदुर्वारणाश्चैव तथा मृगतरक्षवः ।	KK-01-19-254-032a
तेन शब्देन वित्रेसुर्गङ्गोदधिचरा झषाः ॥	KK-01-19-254-032c
विद्याधरगणाश्चैव ये च तत्र वनौकसः ।	KK-01-19-254-033a
न त्वर्जुनं महाबाहो नापि कृष्णं जनार्दनम् ॥	KK-01-19-254-033c
निरीक्षितुं वै शक्नोति कश्चिद्योद्धुं कुतः पुनः ।	KK-01-19-254-034a
एकायनगता येऽपि निष्पेतुस्तत्र केचन ॥	KK-01-19-254-034c
राक्षसा दानवा नागा जघ्ने चक्रेण तान्हरिः ।	KK-01-19-254-035a
ते तु भिन्नशिरोदेहाश्चक्रवेगाद्गतासवः ॥	KK-01-19-254-035c
पेतुरन्ये महाकायाः प्रदीप्ते वसुरेतसि ।	KK-01-19-254-036a
समांसरुधिरौधैश्च वसाभिश्चापि तर्पितः ॥	KK-01-19-254-036c
उपर्याकाशगो भूत्वा विधूमः समपद्यत ।	KK-01-19-254-037a
दीप्ताक्षो दीप्तजिह्वश्च सम्प्रदीप्तमहाननः ॥	KK-01-19-254-037c
दीप्तोर्ध्वकेशः पिङ्गाक्षः पिबन्प्राणभृतां वसाम् ।	KK-01-19-254-038a
तां स कृष्णार्जुनकृतां सुधां प्राप्य हुताशनः ॥	KK-01-19-254-038c
बभूव मुदितस्तृप्तः परां निर्वृतिमागतः ।	KK-01-19-254-039a
तथाऽसुरं मयं नाम तक्षकस्य निवेशनात् ॥	KK-01-19-254-039c
विप्रद्रवन्तं सहसा ददर्श मधुसूदनः ।	KK-01-19-254-040a
तमग्निः प्रार्थयामास दिधक्षुर्वातसारथिः ॥	KK-01-19-254-040c
शरीरवाञ्जटी भूत्वा नदन्निव बलाहकः ।	KK-01-19-254-041a
विज्ञाय दानवेन्द्राणां मयं वै शिल्पिनां वरम् ॥	KK-01-19-254-041c
जिघांसुर्वासुदेवस्तं चक्रमुद्यम्य धिष्ठितः ।	KK-01-19-254-042a
स चक्रमुद्यतं दृष्ट्वा दिधक्षन्तं च पावकम् ॥	KK-01-19-254-042c
अभिधावार्जुनेत्येवं मयस्त्राहीति चाब्रवीत् ।	KK-01-19-254-043a
तस्य भीतस्वनं श्रुत्वा मा भैरिति धनञ्जयः ॥	KK-01-19-254-043c
प्रत्युवाच मयं पार्थो जीवयन्निव भारत ।	KK-01-19-254-044a
तं न भेतव्यमित्याह मयं पार्थो दयापरः ॥	KK-01-19-254-044c
तं पार्थेनाभये दत्ते नमुचेर्भ्रातरं मयम् ।	KK-01-19-254-045a
न हन्तुमैच्छद्दाशार्हः पावको न ददाह च ॥	KK-01-19-254-045c
तद्वनं पावको धीमान्दिनानि दश पञ्च च ।	KK-01-19-254-046a
ददाह कृष्णपार्थाभ्यां रक्षितः पाकशासनात् ॥	KK-01-19-254-046c
तस्मिन्वने दह्यमाने षडग्निर्न ददाह च ।	KK-01-19-254-047a
अश्वसेनं मयं चैव चतुरः शार्ङ्गकांस्तथा ॥ ॥	KK-01-19-254-047c
	
	
	
	
अध्यायः 255	
	
	
	
जनमेजय उवाच ।	KK-01-19-255-001
	
किमर्थं शार्ङ्गकानग्निर्न ददाह तथा गते ।	KK-01-19-255-001a
तस्मिन्वने दह्यमाने ब्रह्मन्नेतत्प्रचक्ष्व मे ॥	KK-01-19-255-001c
अदाहे ह्यश्वसेनस्य दानवस्य मयस्य च ।	KK-01-19-255-002a
कारणं कीर्तितं ब्रह्मञ्शार्ङ्गकाणां न कीर्तितम् ॥	KK-01-19-255-002c
तदेतदद्भुतं ब्रह्मञ्शार्ङ्गकाणामनामयम् ।	KK-01-19-255-003a
कीर्तयस्वाग्निसम्मर्दे कथं ते न विनाशिताः ॥	KK-01-19-255-003c
वैशम्पायन उवाच ।	KK-01-19-255-004
यदर्थं शार्ङ्गकानग्निर्न ददाह तथा गते ।	KK-01-19-255-004a
तत्ते सर्वं प्रवक्ष्यामि यथा भूतमरिन्दम ॥	KK-01-19-255-004c
धर्मज्ञानां मुख्यतमस्तपस्वी संशितव्रतः ।	KK-01-19-255-005a
आसीन्महर्षिः श्रुतवान्मन्दपाल इति श्रुतः ॥	KK-01-19-255-005c
स मार्गमाश्रितो राजन्नृषीणामूर्ध्वरेतसाम् ।	KK-01-19-255-006a
स्वाध्यायवान्धर्मरतस्तपस्वी विजितेन्द्रियः ॥	KK-01-19-255-006c
स गत्वा तपसः पारं देहमुत्सृज्य भारत ।	KK-01-19-255-007a
जगाम पितृलोकाय न लेभे तत्र तत्फलम् ॥	KK-01-19-255-007c
स लोकानफलान्दृष्ट्वा तपसा निर्जितानपि ।	KK-01-19-255-008a
पप्रच्छ धर्मराजस्य समीपस्थान्दिवौकसः ॥	KK-01-19-255-008c
मन्दपाल उवाच ।	KK-01-19-255-009
किमर्थमावृता लोका ममैते तपसाऽर्जिताः ।	KK-01-19-255-009a
किं मया न कृतं तत्र यस्यैतत्कर्मणः फलम् ॥	KK-01-19-255-009c
तत्राहं तत्करिष्यामि यदर्थमिदमावृतम् ।	KK-01-19-255-010a
फलमेतस्य तपसः कथयध्वं दिवौकसः ॥	KK-01-19-255-010c
देवा ऊचुः ।	KK-01-19-255-011
ऋणिनो मानवा ब्रह्मञ्जायन्ते येन तच्छृणु ।	KK-01-19-255-011a
क्रियाभिर्ब्रह्मचर्येण प्रजया च न संशयः ॥	KK-01-19-255-011c
तदपाक्रियते सर्वं यज्ञेन तपसा सुतैः ।	KK-01-19-255-012a
तपस्वी यज्ञकृच्चासि न च ते विद्यते प्रजा ॥	KK-01-19-255-012c
त इमे प्रसवस्यार्थे तव लोकाः समावृताः ।	KK-01-19-255-013a
प्रजायस्व ततो लोकानुपभोक्ष्यसि पुष्कलान् ॥	KK-01-19-255-013c
पुन्नाम्नो नरकात्पुत्रस्त्रायते पितरं श्रुतिः ।	KK-01-19-255-014a
तस्मादपत्यसन्ताने यतस्व ब्रह्मसत्तम ॥	KK-01-19-255-014c
वैशम्पायन उवाच ।	KK-01-19-255-015
तच्छ्रुत्वा मन्दपालस्तु वचस्तेषां दिवौकसाम् ।	KK-01-19-255-015a
क्व नु शीघ्रमपत्यं स्याद्बहुलं चेत्यचिन्तयत् ॥	KK-01-19-255-015c
स चिन्तयन्नभ्यगच्छत्सुबहुप्रसवान्खगान् ।	KK-01-19-255-016a
शार्ङ्गिकां शार्ङ्गको भूत्वा जरितां समुपेयिवान् ॥	KK-01-19-255-016c
तस्यां पुत्रानजनयच्चतुरो ब्रह्मवादिनः ।	KK-01-19-255-017a
तानपास्य स तत्रैव जगाम लपितां प्रति ॥	KK-01-19-255-017c
बालान्स तानण्डगतान्सह मात्रा मुनिर्वने ।	KK-01-19-255-018a
तस्मिन्गते महाभागे लपितां प्रति भारत ॥	KK-01-19-255-018c
अपत्यस्नेहसंयुक्ता जरिता बह्वचिन्तयत् ।	KK-01-19-255-019a
तेन त्यक्तानसन्त्याज्यानृषीनण्डगतान्वने ॥	KK-01-19-255-019c
न जहौ पुत्रशोकार्ता जरिता खाण्डवे सुतान् ।	KK-01-19-255-020a
बभार चैतान्सञ्जातान्स्ववृत्त्या स्नेहविक्लवा ॥	KK-01-19-255-020c
ततोऽग्निं खाण्डवं दग्धुमायान्तं दृष्टवानृषिः ।	KK-01-19-255-021a
मन्दपालश्चरंस्तस्मिन्वने लपितया सह ॥	KK-01-19-255-021c
तं सङ्कल्पं विदित्वाग्नेर्ज्ञात्वा पुत्रांश्च बालकान् ।	KK-01-19-255-022a
सोऽभितुष्टाव विप्रर्षिब्रार्ह्मणो जातवेदसम् ॥	KK-01-19-255-022c
पुत्रान्प्रतिवदन्भीतो लोकपालं महौजसम् ।	KK-01-19-255-023a
मन्दपाल उवाच ।	KK-01-19-255-023
त्वमग्ने सर्वलोकानां मुखं त्वमसि हव्यवाट् ॥	KK-01-19-255-023c
त्वमन्तः सर्वभूतानां गूढश्चरसि पावक ।	KK-01-19-255-024a
त्वामेकमाहुः कवयस्त्वामाहुस्त्रिविधं पुनः ॥	KK-01-19-255-024c
त्वामष्टधा कल्पयित्वा यज्ञवाहमकल्पयन् ।	KK-01-19-255-025a
त्वया विश्वमिदं सृष्टं वदन्ति परमर्षयः ॥	KK-01-19-255-025c
त्वदृते हि जगत्कृत्स्नं सद्यो नश्येद्धुताशन ।	KK-01-19-255-026a
तुभ्यं कृत्वा नमो विप्राः स्वकर्मविजितां गतिम् ॥	KK-01-19-255-026c
गच्छन्ति सह पत्नीभिः सुतैरपि च शाश्वतीम् ।	KK-01-19-255-027a
त्वामग्ने जलदानाहुः खेविषक्तान्सविद्युतः ॥	KK-01-19-255-027c
दहन्ति सर्वभूतानि त्वत्तो निष्क्रम्य हेतयः ।	KK-01-19-255-028a
जातवेदस्त्वयैवेदं विश्वं सृष्टं महाद्युते ॥	KK-01-19-255-028c
तवैव कर्मविहितं भूतं सर्वं चराचरम् ।	KK-01-19-255-029a
त्वयापो विहिताः पूर्वं त्वयि सर्वमिदं जगत् ॥	KK-01-19-255-029c
त्वयि हव्यं च कव्यं च यथावत्सम्प्रतिष्ठितम् ।	KK-01-19-255-030a
त्वमेव दहनो देव त्वं धाता त्वं बृहस्पतिः ॥	KK-01-19-255-030c
त्वमश्विनौ यमौ मित्रः सोमस्त्वमसि चानिलः ।	KK-01-19-255-031a
वैशम्पायन उवाच ।	KK-01-19-255-031
एवं स्तुतस्तदा तेन मन्दपालेन पावकः ॥	KK-01-19-255-031c
तुतोष तस्य नृपते मुनेरमिततेजसः ।	KK-01-19-255-032a
उवाच चैनं प्रीतात्मा किमिष्टं करवाणि ते ॥	KK-01-19-255-032c
तमब्रवीन्मन्दपालः प्राञ्जलिर्हव्यवाहनम् ।	KK-01-19-255-033a
प्रदहन्खाण्डवं दावं मम पुत्रान्विसर्जय ॥	KK-01-19-255-033c
तथेति तत्प्रतिश्रुत्य भगवान्हव्यवाहनः ।	KK-01-19-255-034a
खाण्डवे तेन काले न प्रजज्वाल दिदक्षया ॥ ॥	KK-01-19-255-034c
	
	
	
	
	
	
अध्यायः 256	
	
	
	
वैशम्पायन उवाच ।	KK-01-19-256-001
	
ततः प्रज्वलिते वह्नौ शार्ङ्गकास्ते सुदुःखिताः ।	KK-01-19-256-001a
व्यथिताः परमोद्विग्ना नाधिजग्मुः परायणम् ॥	KK-01-19-256-001c
निशाम्य पुत्रकान्बालान्माता तेषां तपस्विनी ।	KK-01-19-256-002a
जरिता शोकदुःखार्ता विललाप सुदुःखिता ॥	KK-01-19-256-002c
जरितोवाच ।	KK-01-19-256-003
अयमग्निर्दहन्कक्षमित आयाति भीषणः ।	KK-01-19-256-003a
जगत्सन्दीपयन्भीमो मम दुःखविवर्धनः ॥	KK-01-19-256-003c
इमे च मां कर्षयन्ति शिशवो मन्दचेतसः ।	KK-01-19-256-004a
अबर्हाश्चरणैर्हीनाः पूर्वेषां नः परायणाः ॥	KK-01-19-256-004c
त्रासयंश्चायमायाति लेलिहानो महीरुहान् ।	KK-01-19-256-005a
अजातपक्षाश्च सुता न शक्ताः सरणे मम ॥	KK-01-19-256-005c
आदाय च न शक्नोमि पुत्रांस्तरितुमात्मना ।	KK-01-19-256-006a
न च त्यक्तुमहं शक्ता हृदयं दूयतीव मे ॥	KK-01-19-256-006c
कं तु जह्यामहं पुत्रं कमादाय व्रजाम्यहम् ।	KK-01-19-256-007a
किं नु मे स्यात्कृतं कृत्वा मन्यध्वं पुत्रकाः कथम् ॥	KK-01-19-256-007c
चिन्तयाना विमोक्षं वो नाधिगच्छामि किञ्चन ।	KK-01-19-256-008a
छादयिष्यामि वो गात्रैः करिष्ये मरणं सह ॥	KK-01-19-256-008c
जरितारौ कुलं ह्येतज्ज्येष्ठत्वेन प्रतिष्ठितम् ।	KK-01-19-256-009a
सारिसृक्कः प्रजायेत पितॄणां कुलवर्धनः ॥	KK-01-19-256-009c
स्तम्बमित्रस्तपः कुर्याद्द्रोणो ब्रह्मविदां वरः ।	KK-01-19-256-010a
इत्येवमुक्त्वा प्रययौ पिता वो निर्घृणः पुरा ॥	KK-01-19-256-010c
कमुपादाय शक्येयं गन्तुं कष्टाऽऽपदुत्तमा ।	KK-01-19-256-011a
किं नु कृत्वा कृतं कार्यं भवेदिति च विह्वला ।	KK-01-19-256-011c
नापश्यत्स्वधिया मोक्षं स्वसुतानां तदानलात् ॥	KK-01-19-256-011e
वैशम्पायन उवाच ।	KK-01-19-256-012
एवं ब्रुवाणां शार्ङ्गास्ते प्रत्यूचुरथ मातरम् ।	KK-01-19-256-012a
स्नेहमुत्सृज्य मातस्त्वं पत यत्र न हव्यवाट् ॥	KK-01-19-256-012c
अस्मास्विह विनष्टेषु भवितारः सुतास्तव ।	KK-01-19-256-013a
त्वयि मातर्विनष्टायां न नः स्यात्कुलसन्ततिः ॥	KK-01-19-256-013c
अन्ववेक्ष्यैतदुभयं क्षेमं स्याद्यत्कुलस्य नः ।	KK-01-19-256-014a
तद्वै कर्तुं परः कालो मातरेष भवेत्तव ॥	KK-01-19-256-014c
मा त्वं सर्वविनाशाय स्नेहं कार्षीः सुतेषु नः ।	KK-01-19-256-015a
न हीदं कर्म मोघं स्याल्लोककामस्य नः पितुः ॥	KK-01-19-256-015c
जरितोवाच ।	KK-01-19-256-016
इदमाखोर्बिलं भूमौ वृक्षस्यास्य समीपतः ।	KK-01-19-256-016a
तदाविशध्वं त्वरिता वह्नेरत्र न वो भयम् ॥	KK-01-19-256-016c
ततोऽहं पांसुना छिद्रमपिधास्यामि पुत्रकाः ।	KK-01-19-256-017a
एवं प्रतिकृतं मन्ये ज्वलतः कृष्णवर्त्मनः ॥	KK-01-19-256-017c
तत एष्याम्यतीतेऽग्नौ विहन्तुं पांसुसञ्चयम् ।	KK-01-19-256-018a
रोचतामेष वो वादो मोक्षार्थं च हुताशनात् ॥	KK-01-19-256-018c
शार्ङ्गका ऊचुः ।	KK-01-19-256-019
अबर्हान्मांसभूतान्नः क्रव्यादाखुर्विनाशयेत् ।	KK-01-19-256-019a
पश्यमाना भयमिदं प्रवेष्टुं नात्र शक्नुमः ॥	KK-01-19-256-019c
कथमग्निर्न नो धक्ष्येत्कथमाखुर्न नाशयेत् ।	KK-01-19-256-020a
कथं न स्यात्पिता मोघः कथं माता ध्रियेत नः ॥	KK-01-19-256-020c
बिल आखोर्विनाशः स्यादग्नेराकाशचारिणाम् ।	KK-01-19-256-021a
अन्ववेक्ष्यैतदुभयं श्रेयान्दाहो न भक्षणम् ॥	KK-01-19-256-021c
गर्हितं मरणं नः स्यादाखुना भक्षिते बिले ।	KK-01-19-256-022a
शिष्टादिष्टः परित्यागः शरीरस्य हुताशनात् ॥	KK-01-19-256-022c
`अग्निदाहे तु नियतं ब्रह्मलोके ध्रुवा गतिः ॥' ॥	KK-01-19-256-023ac
	
	
	
	
	
	
अध्यायः 257	
	
	
	
जरितोवाच ।	KK-01-19-257-001
	
अस्माद्बिलान्निष्पतितमाखुं श्येनो जहार तम् ।	KK-01-19-257-001a
क्षुद्रं पद्भ्यां गृहीत्वा च यातो नात्र भयं हि वः ॥	KK-01-19-257-001c
शार्ङ्गका ऊचुः ।	KK-01-19-257-002
न हृतं तं वयं विद्मः श्येनेनाखुं कथञ्चन ।	KK-01-19-257-002a
अन्येऽपि भितारोऽत्र तेभ्योऽपि भमेव नः ॥	KK-01-19-257-002c
संशयो वह्निरागच्छेद्दृष्टं वायोर्निवर्तनम् ।	KK-01-19-257-003a
मृत्युर्नो बिलवासिभ्यो बिले स्यान्नात्र संशयः ॥	KK-01-19-257-003c
निःसंशयात्संशयितो मृत्युर्मातर्विशिष्यते ।	KK-01-19-257-004a
चर खे त्वं यथान्यायं पुत्रानाप्स्यसि शोभनान् ॥	KK-01-19-257-004c
जरितोवाच ।	KK-01-19-257-005
अहं वेगेन तं यान्तमद्राक्षं पततां वरम् ।	KK-01-19-257-005a
बिलादाखुं समादाय श्येनं पुत्रा महाबलम् ॥	KK-01-19-257-005c
तं पतन्तं महावेगा त्वरिता पृष्ठतोऽन्वगाम् ।	KK-01-19-257-006a
आशिषोऽस्य प्रयुञ्जाना हरतो मूषिकं बिलात् ॥	KK-01-19-257-006c
यो नो द्वेष्टारमादाय श्येनराज प्रधावसि ।	KK-01-19-257-007a
भव त्वं दिवमास्थाय निरमित्रो हिरण्मयः ॥	KK-01-19-257-007c
स यदा भक्षितस्तेन श्येनेनाखुः पतत्रिणा ।	KK-01-19-257-008a
तदाहं तमनुज्ञाप्य प्रत्युपायां पुनर्गृहम् ॥	KK-01-19-257-008c
प्रविशध्वं बिलं पुत्रा विश्रब्धा नास्ति वो भयम् ।	KK-01-19-257-009a
श्येनेन मम पश्यन्त्या हृत आखुर्महात्मना ॥	KK-01-19-257-009c
शार्ङ्गका ऊचुः ।	KK-01-19-257-010
न विद्महे हृतं मातः श्येनैनाखुं कथञ्चन ।	KK-01-19-257-010a
अविज्ञाय न शक्यामः प्रवेष्टं विवरं भुवः ॥	KK-01-19-257-010c
जरितोवाच ।	KK-01-19-257-011
अहं तमभिजानामि हृतं श्येनेन मूषिकम् ।	KK-01-19-257-011a
नास्ति वोऽत्र भयं पुत्राः क्रियतां वचनं मम ॥	KK-01-19-257-011c
शार्ङ्गका ऊचुः ।	KK-01-19-257-012
न त्वं मिथ्योपचारेण मोक्षयेथा भयाद्धि नः ।	KK-01-19-257-012a
समाकुलेषु ज्ञानेषु न बुद्धिकृतमेव तत् ॥	KK-01-19-257-012c
न चोपकृतमस्माभिर्न चास्मान्वेत्थ ये वयम् ।	KK-01-19-257-013a
पीड्यमाना बिभर्ष्यस्मान्का सती के वयं तव ॥	KK-01-19-257-013c
तरुणी दर्शीयाऽसि समर्था भर्तुरेषणे ।	KK-01-19-257-014a
अनुगच्छ पतिं मातुः पुत्रानाप्स्यसि शोमनान् ॥	KK-01-19-257-014c
वयमग्निं समाविश्य लोकानाप्स्याम शोभनान् ।	KK-01-19-257-015a
अथास्मान्न दहेदग्निरायास्त्वं पुनरेव नः ॥	KK-01-19-257-015c
वैशम्पायन उवाच ।	KK-01-19-257-016
एवमुक्ता ततः शार्ङ्गी पुत्रानुत्सृज्य खाण्डवे ।	KK-01-19-257-016a
जगाम त्वरिता देशं क्षेममग्नेरनामयम् ॥	KK-01-19-257-016c
ततस्तीक्ष्णार्चिरभ्यागात्त्वरितो हव्यवाहनः ।	KK-01-19-257-017a
यत्र शार्ङ्गा वभूवुस्ते मन्दपालस्य पुत्रकाः ॥	KK-01-19-257-017c
ततस्तं ज्वलितं दृष्ट्वा ज्वलनं ते विहङ्गमाः ।	KK-01-19-257-018a
`व्यथिताः करुणा वाचः श्रावयामासुरन्तिकात् ।'	KK-01-19-257-018c
जरितारिस्ततो वाक्यं श्रावयामास पावकम् ॥ ॥	KK-01-19-257-019ac
	
	
	
	
	
	
अध्यायः 258	
	
	
	
जरितारिरुवाच ।	KK-01-19-258-001
	
पुरतः कृच्छ्रकालस्य धीमाञ्जागर्ति पुरुषः ।	KK-01-19-258-001a
स कृच्छ्रकालं सम्प्राप्य व्यथां नैवैति कर्हिचित् ॥	KK-01-19-258-001c
यस्तु कृच्छ्रमनुप्राप्तं विचेता नावबुध्यते ।	KK-01-19-258-002a
स कृच्छ्रकाले व्यथितो न श्रेयो विन्दते महत् ॥	KK-01-19-258-002c
सारिसृक्व उवाच ।	KK-01-19-258-003
धीरस्त्वमसि मेधावी प्राणकृच्छ्रमिदं च नः ।	KK-01-19-258-003a
प्राज्ञः शूरो बहूनां हि भवत्येको न संशयः ॥	KK-01-19-258-003c
स्तम्बमित्र उवाच ।	KK-01-19-258-004
ज्येष्ठस्तातो भवति वै ज्येष्ठो मुञ्चति कृच्छ्रतः ।	KK-01-19-258-004a
ज्येष्ठश्चेन्न प्रजानाति कनीयान्किं करिष्यति ॥	KK-01-19-258-004c
द्रोण उवाच ।	KK-01-19-258-005
हिरण्यरेतास्त्वरितो जलन्नायाति नः क्षयम् ।	KK-01-19-258-005a
सप्तजिह्वाननः क्रूरो लिहानो विसर्पति ॥	KK-01-19-258-005c
वैशम्पायन उवाच ।	KK-01-19-258-006
एवं सम्भाष्य तेऽन्योन्यं मन्दपालस्य पुत्रकाः ।	KK-01-19-258-006a
तुष्टुवुः प्रयता भूत्वा यथाऽग्निं शृणु पार्थिव ॥	KK-01-19-258-006c
जरितारिरुवाच ।	KK-01-19-258-007
आत्माऽसि वायोर्ज्वलन शरीरमसि वीरुधाम् ।	KK-01-19-258-007a
योनिरापश्च ते शुक्रं योनिस्त्वमसि चाम्भसः ॥	KK-01-19-258-007c
ऊर्ध्वं चाधश्च सर्पन्ति पृष्ठतः पार्श्वतस्तथा ।	KK-01-19-258-008a
अर्चिषस्ते महावीर्य रश्यमः सवितुर्यथा ॥	KK-01-19-258-008c
सारिसृक्क उवाच ।	KK-01-19-258-009
माता प्रणष्टा पितरं न विद्मः पक्षा जाता नै नो धूमकेतो ।	KK-01-19-258-009a
न नस्त्राता विद्यते वै त्वदन्यस्तस्मादस्मांस्त्राहि बालांस्त्वमग्ने ॥	KK-01-19-258-009c
यदग्ने ते शिवं रूपं ये च ते सप्त हेतयः ।	KK-01-19-258-010a
तेन नः परिपाहि त्वमार्तान्नः शरणैषिणः ॥	KK-01-19-258-010c
त्वमेवैकस्तपसे जप्तवेदोनान्यस्तप्ता विद्यते गोषु देव ।	KK-01-19-258-011a
ऋषीनस्मान्बालकान्पालयस्वपरेणास्मान्प्रेहि वै हव्यवाह ॥	KK-01-19-258-011c
स्तम्बमित्र उवाच ।	KK-01-19-258-012
सर्वमग्ने त्वमेवैकस्त्वयि सर्वमिदं जगत् ।	KK-01-19-258-012a
त्वं धारयसि भूतानि भुवनं त्वं बिभर्षि च ॥	KK-01-19-258-012c
त्वमग्निर्हव्यवाहस्त्वं त्वमेव परमं हविः ।	KK-01-19-258-013a
मनीषिणस्त्वां जानन्ति बहुधा चैकधापि च ॥	KK-01-19-258-013c
सृष्ट्वा लोकांस्त्रीनिमान्हव्यवाहकाले प्राप्ते पचसि पुनः समिद्धः ।	KK-01-19-258-014a
त्वं सर्वस्य भुवनस्य प्रसूतिस्त्वमेवाग्ने भवसि पुनः प्रतिष्ठा ॥	KK-01-19-258-014c
द्रोण उवाच ।	KK-01-19-258-015
त्वमन्नं प्राणिभिर्भुक्तमन्तर्भूतो जगत्पते ।	KK-01-19-258-015a
नित्यप्रवृद्धः पचसि त्वयि सर्वं प्रतिष्ठितम् ॥	KK-01-19-258-015c
सूर्यो भूत्वा रश्मिभिर्जातवेदोभूमेरम्भो भूमिजातान्रसांश्च ।	KK-01-19-258-016a
विश्वानादाय पुनरुत्सृज्य कालेदृष्ट्वा वृष्ट्या भावयसीह शुक्र ॥	KK-01-19-258-016c
त्वत्त एताः पुनः शुक्र वीरुधो हरितच्छदाः ।	KK-01-19-258-017a
जायन्ते पुष्करिण्यश्च सुभद्रश्च महोदधिः ॥	KK-01-19-258-017c
इदं वै सद्म तिग्मांशो वरुणस्य परायणम् ।	KK-01-19-258-018a
शिवस्त्राता भवास्माकं माऽस्मानद्य विनाशय ॥	KK-01-19-258-018c
पिङ्गाक्ष लोहितग्रीव कृष्णवर्त्मन्हुताशन ।	KK-01-19-258-019a
परेण प्रेहि मुञ्चास्मान्सागरस्य गृहानिव ॥	KK-01-19-258-019c
वैशम्पायन उवाच ।	KK-01-19-258-020
एवमुक्तो जातवेदा द्रोणेन ब्रह्मवादिना ।	KK-01-19-258-020a
द्रोणमाह प्रतीतात्मा मन्दपालप्रतिज्ञया ॥	KK-01-19-258-020c
अग्निरुवाच ।	KK-01-19-258-021
ऋषिर्द्रोणस्त्वमसि वै ब्रह्मैतद्व्याहृतं त्वया |	KK-01-19-258-021a
ईप्सितं ते करिष्यामि न च ते विद्यते भयम् ||	KK-01-19-258-021c
मन्दपालेन वै यूयं मम पूर्वं निवेदिताः ।	KK-01-19-258-022a
वर्जयेः पुत्रकान्मह्यं दहन्दावमिति स्म ह ॥	KK-01-19-258-022c
तस्य तद्वचनं द्रोण त्वया यच्चेह भाषितम् ।	KK-01-19-258-023a
उभयं मे गरीयस्तु ब्रूहि किं करवाणि ते ।	KK-01-19-258-023c
भृशं प्रीतोऽस्मि भद्रं ते ब्रह्मंस्तोत्रेण सत्तम ॥	KK-01-19-258-023e
द्रोण उवाच ।	KK-01-19-258-024
इमे मार्जारकाः शुक्र नित्यमुद्वेजयन्ति नः ।	KK-01-19-258-024a
एतान्कुरुष्व दग्धांस्त्वं हुताशन सबान्धवान् ॥	KK-01-19-258-024c
वैशम्पायन उवाच ।	KK-01-19-258-025
तथा तत्कृतवानग्निरभ्यनुज्ञाय शार्ङ्गकान् ।	KK-01-19-258-025a
ददाह खाण्डवं दावं समिद्धो जनमेजय ॥ ॥	KK-01-19-258-025c
	
	
	
	
अध्यायः 259	
	
	
	
वैशम्पायन उवाच ।	KK-01-19-259-001
	
मन्दपालोऽपि कौरव्यं चिन्तयामास पुत्रकान् ।	KK-01-19-259-001a
उक्त्वाऽपि च स तिग्मांशुं नैव शर्माधिगच्छति ॥	KK-01-19-259-001c
स तप्यमानः पुत्रार्थे लपितामिदमब्रवीत् ।	KK-01-19-259-002a
कथं नु शक्ताः शरणे लपिते मम पुत्रकाः ॥	KK-01-19-259-002c
वर्धमाने हुतवहे वाते चाशु प्रवायति ।	KK-01-19-259-003a
असमर्था विमोक्षाय भविष्यन्ति ममात्मजाः ॥	KK-01-19-259-003c
कथं त्वशक्ता त्राणाय माता तेषां तपस्विनी ।	KK-01-19-259-004a
भविष्यति हि शोकार्ता पुत्रत्राणमपश्यती ॥	KK-01-19-259-004c
कथमुड्डीयनेऽशक्तान्पतने च ममात्मजान् ।	KK-01-19-259-005a
सन्तप्यमाना बहुधा वाशमाना प्रधावती ॥	KK-01-19-259-005c
जरितारिः कथं पुत्रः सारिसृक्कः कथं च मे ।	KK-01-19-259-006a
स्तम्बमित्रः कथं द्रोणः कथं सा च तपस्विनी ॥	KK-01-19-259-006c
लालप्यमानं तमृषिं मन्दपालं तथा वने ।	KK-01-19-259-007a
लपिता प्रत्युवाचेदं सासूयमिव भारत ॥	KK-01-19-259-007c
न ते पुत्रेष्ववेक्षाऽस्ति यानृषीनुक्तवानसि ।	KK-01-19-259-008a
तेजस्विनो वीर्यवन्तो न तेषां ज्वलनाद्भयम् ॥	KK-01-19-259-008c
त्वयाऽग्नौ ते परीताश्च स्वयं हि मम सन्निधौ ।	KK-01-19-259-009a
प्रतिश्रुतं तथा चेति ज्वलनेन महात्मना ॥	KK-01-19-259-009c
लोकपालो न तां वाचमुक्त्वा मिथ्या करिष्यति ।	KK-01-19-259-010a
समक्षं बन्धुकृत्ये न तेन ते स्वस्थ मानसम् ॥	KK-01-19-259-010c
तामेव तु ममामित्रां चिन्तयन्परितप्यसे ।	KK-01-19-259-011a
ध्रुवं मयि न ते स्नेहो यथा तस्यां पुराऽभवत् ॥	KK-01-19-259-011c
नहि पक्षवता न्याय्यं निःस्नेहेन सुहृज्जने ।	KK-01-19-259-012a
पीड्यमान उपद्रष्टुं शक्तेनामा कथञ्चन ॥	KK-01-19-259-012c
गच्छ त्वं जरितामेव यदर्थं परितप्यसे ।	KK-01-19-259-013a
चरिष्याम्यहमप्येका यथा कुपुरुषाश्रिता ॥	KK-01-19-259-013c
मन्दपाल उवाच ।	KK-01-19-259-014
नाहमेवं चरे लोके यथा त्वमभिमन्यसे ।	KK-01-19-259-014a
अपत्यहेतोर्विचरे तच्च कृच्छ्रगतं मम ॥	KK-01-19-259-014c
भूतं हित्वा च भाव्यर्थे योऽवलम्बेत्स मन्दधीः ।	KK-01-19-259-015a
अवमन्येत तं लोको यथेच्छसि तथा कुरु ॥	KK-01-19-259-015c
एष हि प्रज्वलन्नग्निर्लेलिहानो महीरुहान् ।	KK-01-19-259-016a
आविग्ने हृदि सन्तापं जनयत्यशिवं मम ॥	KK-01-19-259-016c
वैशम्पायन उवाच ।	KK-01-19-259-017
`भर्तुर्हि वाक्यं सा श्रुत्वा लपिता दुःखिताऽभवत् ।	KK-01-19-259-017a
सान्त्वयामास च पुनः पतिं पतिपरायणा ॥'	KK-01-19-259-017c
तस्माद्देशादतिक्रान्ते ज्वलने जरिता पुनः ।	KK-01-19-259-018a
जगाम पुत्रकानेन जरिता पुत्रगृद्धिनी ॥	KK-01-19-259-018c
सा तान्कुशलिनः सर्वान्विमुक्ताञ्जातवेदसः ।	KK-01-19-259-019a
रोरूयमाणान्ददृशे वने पुत्रान्निरामयान् ॥	KK-01-19-259-019c
अश्रूणि मुमुचे तेषां दर्शनात्सा पुनःपुनः ।	KK-01-19-259-020a
`न श्रद्धेयं ततस्तेषां दर्शनं वै पुनःपुनः ॥	KK-01-19-259-020c
इति मत्वाऽब्रवीद्वाक्यं जरिता पुत्रगृद्धिनी ।	KK-01-19-259-021a
'एकाकशश्च पुत्रांस्तन्क्रोशमानान्वपद्यत ॥	KK-01-19-259-021c
`जरिता तु परिष्वज्य पुत्रस्नेहाच्चुचुम्ब ह ॥'	KK-01-19-259-022ac
ततोऽभ्यगच्छत्सहसा मन्दपालोऽपि भारत ।	KK-01-19-259-023a
अथ ते सर्व एवैनं नाभ्यनन्दंस्तदा सुताः ॥	KK-01-19-259-023c
`गुरुत्वान्मन्दपालस्य तपसश्च विशेषतः ।	KK-01-19-259-024a
अभिवादामहे सर्वे जातपक्षाः प्रसादतः ॥	KK-01-19-259-024c
एवमुक्तवतां तेषां प्रतिनन्द्य महातपाः ।	KK-01-19-259-025a
परिष्वज्य ततो मूर्ध्नि उपाघ्राय च बलकान् ।	KK-01-19-259-025c
पुत्रान्स्वयं समाहूय प्रीतः प्रोवाच गौतमः ॥'	KK-01-19-259-025e
लालप्यमानमेकैकं जरितां च पुनःपुनः ।	KK-01-19-259-026a
न चैवोचुस्तदा किञ्चित्तमृषिं साध्वसाधु वा ॥	KK-01-19-259-026c
मन्दपाल उवाच ।	KK-01-19-259-027
ज्येष्ठः सुतस्ते कतमः कतमस्तस्य चानुजः ।	KK-01-19-259-027a
मध्यमः कतमश्चैव कनीयान्कतमश्च ते ॥	KK-01-19-259-027c
एवं ब्रुवन्तं दुःखार्तं किं मा न प्रतिभाषसे ।	KK-01-19-259-028a
कृतवानस्मि हव्याशे नैव शान्तिमितो लभे ।	KK-01-19-259-028c
`एवमुक्त्वा तु तां पत्नीं मन्दपालस्तदाऽस्पृशत् ॥'	KK-01-19-259-028e
जरितोवाच ।	KK-01-19-259-029
किं नु ज्येष्ठेन ते कार्यं किमनन्तरजेन ते ।	KK-01-19-259-029a
किं वा मध्यमजातेन किं कनिष्ठेन वा पुनः ॥	KK-01-19-259-029c
यां त्वं मां सर्वतो हीनामुत्सृज्यासि गतः पुरा ।	KK-01-19-259-030a
तामेव लपितां गच्छ तरुणीं चारुहासिनीम् ॥	KK-01-19-259-030c
मन्दपाल उवाच ।	KK-01-19-259-031
न स्त्रीणां विद्यते किञ्चिदमुत्र पुरुषान्तरात् ।	KK-01-19-259-031a
सापत्नकमृते लोके नान्यदर्थविनाशनम् ॥	KK-01-19-259-031c
वैराग्निदीपनं चैव भृशमुद्वेगकारि च ।	KK-01-19-259-032a
सुव्रता चापि कल्याणी सर्वभूतेषु विश्रुता ॥	KK-01-19-259-032c
अरुन्धती महात्मानं वसिष्ठं पर्यशङ्कत ।	KK-01-19-259-033a
विशुद्धभावमत्यन्तं सदा प्रियहिते रतम् ॥	KK-01-19-259-033c
सप्तर्षिमध्यगं वीरमवमेने च तं मुनिम् ।	KK-01-19-259-034a
अपध्यानेन सा तेन धूमारुणसमप्रभा ।	KK-01-19-259-034c
लक्ष्याऽलक्ष्या नाभिरूपा निमित्तमिव पश्यति ॥	KK-01-19-259-034e
अपत्यहेतोः सम्प्राप्तं तथा त्वमपि मामिह ।	KK-01-19-259-035a
इष्टमेवं गते हि त्वं सा तथैवाद्य वर्तते ॥	KK-01-19-259-035c
न हि भार्येति विश्वासः कार्यः पुंसा कथञ्चन ।	KK-01-19-259-036a
न हि कार्यमनुध्याति नारी पुत्रवती सती ॥	KK-01-19-259-036c
वैशम्पायन उवाच ।	KK-01-19-259-037
ततस्ते सर्व एवैनं पुत्राः सम्यगुपासते ।	KK-01-19-259-037a
स च तानात्मजान्सर्वानाश्वासयितुमुद्यतः ॥ ॥	KK-01-19-259-037c
	
	
	
	
	
	
अध्यायः 260	
	
	
	
मन्दपाल उवाच ।	KK-01-19-260-001
	
युष्माकमपवर्गार्थं विज्ञप्तो ज्वलनो मया ।	KK-01-19-260-001a
अग्निना च तथेत्येतिज्ञातं महात्मना ॥	KK-01-19-260-001c
अग्नेर्वचनमाज्ञाय मातुर्धर्मज्ञतां च वः ।	KK-01-19-260-002a
भवतां च परं वीर्यं पूर्वं नाहमिहागतः ॥	KK-01-19-260-002c
न सन्तापो हि वः कार्यः पुत्रका हृदि मां प्रति ।	KK-01-19-260-003a
ऋषीन्वेद हुताशोपि ब्रह्म तद्विदितं च वः ॥	KK-01-19-260-003c
वैशम्पायन उवाच ।	KK-01-19-260-004
एवमाश्वासितान्पुत्रान्भार्यामादाय स द्विजः ।	KK-01-19-260-004a
मन्दपालस्ततो देशादन्यं देशं जगाम ह ॥	KK-01-19-260-004c
भगवानापि तिग्मांशुः समिद्धः खाण्डवं ततः ।	KK-01-19-260-005a
ददाह सह कृष्णाभ्यां जनयञ्जगतो हितम् ॥	KK-01-19-260-005c
वसामेदोवहाः कुल्यास्तत्र पीत्वा च पावकः ।	KK-01-19-260-006a
जगाम परमां तृप्तिं दर्शयामास चार्जुनम् ॥	KK-01-19-260-006c
ततोऽञन्तरिक्षाद्भगवानवतीर्य पुरन्दरः ।	KK-01-19-260-007a
मरुद्गणैर्वृतः पार्थं केशवं चेदमब्रवीत् ॥	KK-01-19-260-007c
कृतं युवाभ्यां कर्मेदममरैरपि दुष्करम् ।	KK-01-19-260-008a
वरं वृणीतं तुष्टोऽस्मि दुर्लभं पुरुषेष्विह ॥	KK-01-19-260-008c
पार्थस्तु वरयामास शक्रादस्त्राणि सर्वशः ।	KK-01-19-260-009a
प्रदातुं तच्च शक्रस्तु कालं चक्रे महाद्युतिः ॥	KK-01-19-260-009c
यदा प्रसन्नो भगवान्महादेवो भविष्यति ।	KK-01-19-260-010a
तदा तुभ्यं प्रदास्यामि पाण्डवास्त्राणि सर्वशः ॥	KK-01-19-260-010c
अहमेव च तं कालं वेत्स्यामि कुरुनन्दन ।	KK-01-19-260-011a
तपसा महता चापि दास्यामि भवतोऽप्यहम् ॥	KK-01-19-260-011c
आग्नेयानि च सर्वाणि वायव्यानि च सर्वशः ।	KK-01-19-260-012a
मदीयानि च सर्वाणि ग्रहीष्यसि धनञ्जय ॥	KK-01-19-260-012c
वासुदेवोऽपि जग्राह प्रीतिं पार्थेन शाश्वतीम् ।	KK-01-19-260-013a
ददौ सुरपतिश्चैव वरं कृष्णाय धीमते ॥	KK-01-19-260-013c
एवं दत्त्वा वरं ताभ्यां सह देवैर्मरुत्पतिः ।	KK-01-19-260-014a
हुताशनमनुज्ञाप्य जगाम त्रिदिवं प्रभुः ॥	KK-01-19-260-014c
पावकश्च तदा दावं दग्ध्वा समृगपक्षिणम् ।	KK-01-19-260-015a
अहोभिरेकविंशद्भिर्विरराम सुतर्पितः ॥	KK-01-19-260-015c
जग्ध्वा मांसानि पीत्वा मेदांसि रुधिराणि च ।	KK-01-19-260-016a
युक्तः परमया प्रीत्या तावुवाचाच्युतार्जुनौ ॥	KK-01-19-260-016c
युवाभ्यां पुरुषाग्र्याभ्यां तार्पितोऽस्मि यथासुखम् ।	KK-01-19-260-017a
अनुजानामि वां वीरौ चरतं यत्र वाञ्छितम् ॥	KK-01-19-260-017c
`गाण्डिवं च धनुर्दिव्यमक्षय्यौ च महेषुधी ।	KK-01-19-260-018a
कपिध्वजो रथश्चायं तव दत्तो महामते ॥	KK-01-19-260-018c
अनेन धनुषा चैव रथेनानेन भारत ।	KK-01-19-260-019a
विजेष्यसि रणे शत्रून्सदेवासुरमानुषान् ॥'	KK-01-19-260-019c
एवं तौ समनुज्ञातौ पावकेन महात्मना ।	KK-01-19-260-020a
अर्जुनो वासुदेवश्च दानवश्च मयस्तथा ॥	KK-01-19-260-020c
परिक्रम्य ततः सर्वे त्रयोऽपि भरतर्षभ ।	KK-01-19-260-021a
रमणीये नदीकूले सहिताः समुपाविशन् ॥	KK-01-19-260-021c
