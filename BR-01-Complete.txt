नारायणं नमस्कृत्य नरं चैव नरोत्तमम्	BR-01-01-001-000a
देवीं सरस्वतीं चैव ततो जयमुदीरयेत्	BR-01-01-001-000c
लोमहर्षणपुत्र उग्रश्रवाः सूतः पौराणिको नैमिषारण्ये शौनकस्य कुलपतेर्द्वादशवार्षिके सत्रे	BR-01-01-001-001A
समासीनानभ्यगच्छद्ब्रह्मर्षीन्संशितव्रतान्	BR-01-01-001-002a
विनयावनतो भूत्वा कदाचित्सूतनन्दनः	BR-01-01-001-002c
तमाश्रममनुप्राप्तं नैमिषारण्यवासिनः	BR-01-01-001-003a
चित्राः श्रोतुं कथास्तत्र परिवव्रुस्तपस्विनः	BR-01-01-001-003c
अभिवाद्य मुनींस्तांस्तु सर्वानेव कृताञ्जलिः	BR-01-01-001-004a
अपृच्छत्स तपोवृद्धिं सद्भिश्चैवाभिनन्दितः	BR-01-01-001-004c
अथ तेषूपविष्टेषु सर्वेष्वेव तपस्विषु	BR-01-01-001-005a
निर्दिष्टमासनं भेजे विनयाल्लोमहर्षणिः	BR-01-01-001-005c
सुखासीनं ततस्तं तु विश्रान्तमुपलक्ष्य च	BR-01-01-001-006a
अथापृच्छदृषिस्तत्र कश्चित्प्रस्तावयन्कथाः	BR-01-01-001-006c
कुत आगम्यते सौते क्व चायं विहृतस्त्वया	BR-01-01-001-007a
कालः कमलपत्राक्ष शंसैतत्पृच्छतो मम	BR-01-01-001-007c
सूत उवाच	BR-01-01-001-008
जनमेजयस्य राजर्षेः सर्पसत्रे महात्मनः	BR-01-01-001-008a
समीपे पार्थिवेन्द्रस्य सम्यक्पारिक्षितस्य च	BR-01-01-001-008c
कृष्णद्वैपायनप्रोक्ताः सुपुण्या विविधाः कथाः	BR-01-01-001-009a
कथिताश्चापि विधिवद्या वैशंपायनेन वै	BR-01-01-001-009c
श्रुत्वाहं ता विचित्रार्था महाभारतसंश्रिताः	BR-01-01-001-010a
बहूनि संपरिक्रम्य तीर्थान्यायतनानि च	BR-01-01-001-010c
समन्तपञ्चकं नाम पुण्यं द्विजनिषेवितम्	BR-01-01-001-011a
गतवानस्मि तं देशं युद्धं यत्राभवत्पुरा	BR-01-01-001-011c
पाण्डवानां कुरूणां च सर्वेषां च महीक्षिताम्	BR-01-01-001-011e
दिदृक्षुरागतस्तस्मात्समीपं भवतामिह	BR-01-01-001-012a
आयुष्मन्तः सर्व एव ब्रह्मभूता हि मे मताः	BR-01-01-001-012c
अस्मिन्यज्ञे महाभागाः सूर्यपावकवर्चसः	BR-01-01-001-013a
कृताभिषेकाः शुचयः कृतजप्या हुताग्नयः	BR-01-01-001-013c
भवन्त आसते स्वस्था ब्रवीमि किमहं द्विजाः	BR-01-01-001-013e
पुराणसंश्रिताः पुण्याः कथा वा धर्मसंश्रिताः	BR-01-01-001-014a
इतिवृत्तं नरेन्द्राणामृषीणां च महात्मनाम्	BR-01-01-001-014c
ऋषय ऊचुः	BR-01-01-001-015 
द्वैपायनेन यत्प्रोक्तं पुराणं परमर्षिणा	BR-01-01-001-015a
सुरैर्ब्रह्मर्षिभिश्चैव श्रुत्वा यदभिपूजितम्	BR-01-01-001-015c
तस्याख्यानवरिष्ठस्य विचित्रपदपर्वणः	BR-01-01-001-016a
सूक्ष्मार्थन्याययुक्तस्य वेदार्थैर्भूषितस्य च	BR-01-01-001-016c
भारतस्येतिहासस्य पुण्यां ग्रन्थार्थसंयुताम्	BR-01-01-001-017a
संस्कारोपगतां ब्राह्मीं नानाशास्त्रोपबृंहिताम्	BR-01-01-001-017c
जनमेजयस्य यां राज्ञो वैशंपायन उक्तवान्	BR-01-01-001-018a
यथावत्स ऋषिस्तुष्ट्या सत्रे द्वैपायनाज्ञया	BR-01-01-001-018c
वेदैश्चतुर्भिः समितां व्यासस्याद्भुतकर्मणः	BR-01-01-001-019a
संहितां श्रोतुमिच्छामो धर्म्यां पापभयापहाम्	BR-01-01-001-019c
सूत उवाच	BR-01-01-001-020
आद्यं पुरुषमीशानं पुरुहूतं पुरुष्टुतम्	BR-01-01-001-020a
ऋतमेकाक्षरं ब्रह्म व्यक्ताव्यक्तं सनातनम्	BR-01-01-001-020c
असच्च सच्चैव च यद्विश्वं सदसतः परम्	BR-01-01-001-021a
परावराणां स्रष्टारं पुराणं परमव्ययम्	BR-01-01-001-021c
मङ्गल्यं मङ्गलं विष्णुं वरेण्यमनघं शुचिम्	BR-01-01-001-022a
नमस्कृत्य हृषीकेशं चराचरगुरुं हरिम्	BR-01-01-001-022c
महर्षेः पूजितस्येह सर्वलोके महात्मनः	BR-01-01-001-023a
प्रवक्ष्यामि मतं कृत्स्नं व्यासस्यामिततेजसः	BR-01-01-001-023c
आचख्युः कवयः केचित्संप्रत्याचक्षते परे	BR-01-01-001-024a
आख्यास्यन्ति तथैवान्ये इतिहासमिमं भुवि	BR-01-01-001-024c
इदं तु त्रिषु लोकेषु महज्ज्ञानं प्रतिष्ठितम्	BR-01-01-001-025a
विस्तरैश्च समासैश्च धार्यते यद्द्विजातिभिः	BR-01-01-001-025c
अलंकृतं शुभैः शब्दैः समयैर्दिव्यमानुषैः	BR-01-01-001-026a
छन्दोवृत्तैश्च विविधैरन्वितं विदुषां प्रियम्	BR-01-01-001-026c
निष्प्रभेऽस्मिन्निरालोके सर्वतस्तमसावृते	BR-01-01-001-027a
बृहदण्डमभूदेकं प्रजानां बीजमक्षयम्	BR-01-01-001-027c
युगस्यादौ निमित्तं तन्महद्दिव्यं प्रचक्षते	BR-01-01-001-028a
यस्मिंस्तच्छ्रूयते सत्यं ज्योतिर्ब्रह्म सनातनम्	BR-01-01-001-028c
अद्भुतं चाप्यचिन्त्यं च सर्वत्र समतां गतम्	BR-01-01-001-029a
अव्यक्तं कारणं सूक्ष्मं यत्तत्सदसदात्मकम्	BR-01-01-001-029c
यस्मात्पितामहो जज्ञे प्रभुरेकः प्रजापतिः	BR-01-01-001-030a
ब्रह्मा सुरगुरुः स्थाणुर्मनुः कः परमेष्ठ्यथ	BR-01-01-001-030c
प्राचेतसस्तथा दक्षो दक्षपुत्राश्च सप्त ये	BR-01-01-001-031a
ततः प्रजानां पतयः प्राभवन्नेकविंशतिः	BR-01-01-001-031c
पुरुषश्चाप्रमेयात्मा यं सर्वमृषयो विदुः	BR-01-01-001-032a
विश्वेदेवास्तथादित्या वसवोऽथाश्विनावपि	BR-01-01-001-032c
यक्षाः साध्याः पिशाचाश्च गुह्यकाः पितरस्तथा	BR-01-01-001-033a
ततः प्रसूता विद्वांसः शिष्टा ब्रह्मर्षयोऽमलाः	BR-01-01-001-033c
राजर्षयश्च बहवः सर्वैः समुदिता गुणैः	BR-01-01-001-034a
आपो द्यौः पृथिवी वायुरन्तरिक्षं दिशस्तथा	BR-01-01-001-034c
संवत्सरर्तवो मासाः पक्षाहोरात्रयः क्रमात्	BR-01-01-001-035a
यच्चान्यदपि तत्सर्वं संभूतं लोकसाक्षिकम्	BR-01-01-001-035c
यदिदं दृश्यते किंचिद्भूतं स्थावरजङ्गमम्	BR-01-01-001-036a
पुनः संक्षिप्यते सर्वं जगत्प्राप्ते युगक्षये	BR-01-01-001-036c
यथर्तावृतुलिङ्गानि नानारूपाणि पर्यये	BR-01-01-001-037a
दृश्यन्ते तानि तान्येव तथा भावा युगादिषु	BR-01-01-001-037c
एवमेतदनाद्यन्तं भूतसंहारकारकम्	BR-01-01-001-038a
अनादिनिधनं लोके चक्रं संपरिवर्तते	BR-01-01-001-038c
त्रयस्त्रिंशत्सहस्राणि त्रयस्त्रिंशच्छतानि च	BR-01-01-001-039a
त्रयस्त्रिंशच्च देवानां सृष्टिः संक्षेपलक्षणा	BR-01-01-001-039c
दिवस्पुत्रो बृहद्भानुश्चक्षुरात्मा विभावसुः	BR-01-01-001-040a
सविता च ऋचीकोऽर्को भानुराशावहो रविः	BR-01-01-001-040c
पुत्रा विवस्वतः सर्वे मह्यस्तेषां तथावरः	BR-01-01-001-041a
देवभ्राट्तनयस्तस्य तस्मात्सुभ्राडिति स्मृतः	BR-01-01-001-041c
सुभ्राजस्तु त्रयः पुत्राः प्रजावन्तो बहुश्रुताः	BR-01-01-001-042a
दशज्योतिः शतज्योतिः सहस्रज्योतिरात्मवान्	BR-01-01-001-042c
दश पुत्रसहस्राणि दशज्योतेर्महात्मनः	BR-01-01-001-043a
ततो दशगुणाश्चान्ये शतज्योतेरिहात्मजाः	BR-01-01-001-043c
भूयस्ततो दशगुणाः सहस्रज्योतिषः सुताः	BR-01-01-001-044a
तेभ्योऽयं कुरुवंशश्च यदूनां भरतस्य च	BR-01-01-001-044c
ययातीक्ष्वाकुवंशश्च राजर्षीणां च सर्वशः	BR-01-01-001-045a
संभूता बहवो वंशा भूतसर्गाः सविस्तराः	BR-01-01-001-045c
भूतस्थानानि सर्वाणि रहस्यं त्रिविधं च यत्	BR-01-01-001-046a
वेदयोगं सविज्ञानं धर्मोऽर्थः काम एव च	BR-01-01-001-046c
धर्मकामार्थशास्त्राणि शास्त्राणि विविधानि च	BR-01-01-001-047a
लोकयात्राविधानं च संभूतं दृष्टवानृषिः	BR-01-01-001-047c
इतिहासाः सवैयाख्या विविधाः श्रुतयोऽपि च	BR-01-01-001-048a
इह सर्वमनुक्रान्तमुक्तं ग्रन्थस्य लक्षणम्	BR-01-01-001-048c
विस्तीर्यैतन्महज्ज्ञानमृषिः संक्षेपमब्रवीत्	BR-01-01-001-049a
इष्टं हि विदुषां लोके समासव्यासधारणम्	BR-01-01-001-049c
मन्वादि भारतं केचिदास्तीकादि तथापरे	BR-01-01-001-050a
तथोपरिचराद्यन्ये विप्राः सम्यगधीयते	BR-01-01-001-050c
विविधं संहिताज्ञानं दीपयन्ति मनीषिणः	BR-01-01-001-051a
व्याख्यातुं कुशलाः केचिद्ग्रन्थं धारयितुं परे	BR-01-01-001-051c
तपसा ब्रह्मचर्येण व्यस्य वेदं सनातनम्	BR-01-01-001-052a
इतिहासमिमं चक्रे पुण्यं सत्यवतीसुतः	BR-01-01-001-052c
पराशरात्मजो विद्वान्ब्रह्मर्षिः संशितव्रतः	BR-01-01-001-053a
मातुर्नियोगाद्धर्मात्मा गाङ्गेयस्य च धीमतः	BR-01-01-001-053c
क्षेत्रे विचित्रवीर्यस्य कृष्णद्वैपायनः पुरा	BR-01-01-001-054a
त्रीनग्नीनिव कौरव्याञ्जनयामास वीर्यवान्	BR-01-01-001-054c
उत्पाद्य धृतराष्ट्रं च पाण्डुं विदुरमेव च	BR-01-01-001-055a
जगाम तपसे धीमान्पुनरेवाश्रमं प्रति	BR-01-01-001-055c
तेषु जातेषु वृद्धेषु गतेषु परमां गतिम्	BR-01-01-001-056a
अब्रवीद्भारतं लोके मानुषेऽस्मिन्महानृषिः	BR-01-01-001-056c
जनमेजयेन पृष्टः सन्ब्राह्मणैश्च सहस्रशः	BR-01-01-001-057a
शशास शिष्यमासीनं वैशंपायनमन्तिके	BR-01-01-001-057c
स सदस्यैः सहासीनः श्रावयामास भारतम्	BR-01-01-001-058a
कर्मान्तरेषु यज्ञस्य चोद्यमानः पुनः पुनः	BR-01-01-001-058c
विस्तरं कुरुवंशस्य गान्धार्या धर्मशीलताम्	BR-01-01-001-059a
क्षत्तुः प्रज्ञां धृतिं कुन्त्याः सम्यग्द्वैपायनोऽब्रवीत्	BR-01-01-001-059c
वासुदेवस्य माहात्म्यं पाण्डवानां च सत्यताम्	BR-01-01-001-060a
दुर्वृत्तं धार्तराष्ट्राणामुक्तवान्भगवानृषिः	BR-01-01-001-060c
चतुर्विंशतिसाहस्रीं चक्रे भारतसंहिताम्	BR-01-01-001-061a
उपाख्यानैर्विना तावद्भारतं प्रोच्यते बुधैः	BR-01-01-001-061c
ततोऽध्यर्धशतं भूयः संक्षेपं कृतवानृषिः	BR-01-01-001-062a
अनुक्रमणिमध्यायं वृत्तान्तानां सपर्वणाम्	BR-01-01-001-062c
इदं द्वैपायनः पूर्वं पुत्रमध्यापयच्छुकम्	BR-01-01-001-063a
ततोऽन्येभ्योऽनुरूपेभ्यः शिष्येभ्यः प्रददौ प्रभुः	BR-01-01-001-063c
नारदोऽश्रावयद्देवानसितो देवलः पितॄन्	BR-01-01-001-064a
गन्धर्वयक्षरक्षांसि श्रावयामास वै शुकः	BR-01-01-001-064c
दुर्योधनो मन्युमयो महाद्रुमः; स्कन्धः कर्णः शकुनिस्तस्य शाखाः	BR-01-01-001-065a
दुःशासनः पुष्पफले समृद्धे; मूलं राजा धृतराष्ट्रोऽमनीषी	BR-01-01-001-065c
युधिष्ठिरो धर्ममयो महाद्रुमः; स्कन्धोऽर्जुनो भीमसेनोऽस्य शाखाः	BR-01-01-001-066a
माद्रीसुतौ पुष्पफले समृद्धे; मूलं कृष्णो ब्रह्म च ब्राह्मणाश्च	BR-01-01-001-066c
पाण्डुर्जित्वा बहून्देशान्युधा विक्रमणेन च	BR-01-01-001-067a
अरण्ये मृगयाशीलो न्यवसत्सजनस्तदा	BR-01-01-001-067c
मृगव्यवायनिधने कृच्छ्रां प्राप स आपदम्	BR-01-01-001-068a
जन्मप्रभृति पार्थानां तत्राचारविधिक्रमः	BR-01-01-001-068c
मात्रोरभ्युपपत्तिश्च धर्मोपनिषदं प्रति	BR-01-01-001-069a
धर्मस्य वायोः शक्रस्य देवयोश्च तथाश्विनोः	BR-01-01-001-069c
तापसैः सह संवृद्धा मातृभ्यां परिरक्षिताः	BR-01-01-001-070a
मेध्यारण्येषु पुण्येषु महतामाश्रमेषु च	BR-01-01-001-070c
ऋषिभिश्च तदानीता धार्तराष्ट्रान्प्रति स्वयम्	BR-01-01-001-071a
शिशवश्चाभिरूपाश्च जटिला ब्रह्मचारिणः	BR-01-01-001-071c
पुत्राश्च भ्रातरश्चेमे शिष्याश्च सुहृदश्च वः	BR-01-01-001-072a
पाण्डवा एत इत्युक्त्वा मुनयोऽन्तर्हितास्ततः	BR-01-01-001-072c
तांस्तैर्निवेदितान्दृष्ट्वा पाण्डवान्कौरवास्तदा	BR-01-01-001-073a
शिष्टाश्च वर्णाः पौरा ये ते हर्षाच्चुक्रुशुर्भृशम्	BR-01-01-001-073c
आहुः केचिन्न तस्यैते तस्यैत इति चापरे	BR-01-01-001-074a
यदा चिरमृतः पाण्डुः कथं तस्येति चापरे	BR-01-01-001-074c
स्वागतं सर्वथा दिष्ट्या पाण्डोः पश्याम संततिम्	BR-01-01-001-075a
उच्यतां स्वागतमिति वाचोऽश्रूयन्त सर्वशः	BR-01-01-001-075c
तस्मिन्नुपरते शब्दे दिशः सर्वा विनादयन्	BR-01-01-001-076a
अन्तर्हितानां भूतानां निस्वनस्तुमुलोऽभवत्	BR-01-01-001-076c
पुष्पवृष्टिः शुभा गन्धाः शङ्खदुन्दुभिनिस्वनाः	BR-01-01-001-077a
आसन्प्रवेशे पार्थानां तदद्भुतमिवाभवत्	BR-01-01-001-077c
तत्प्रीत्या चैव सर्वेषां पौराणां हर्षसंभवः	BR-01-01-001-078a
शब्द आसीन्महांस्तत्र दिवस्पृक्कीर्तिवर्धनः	BR-01-01-001-078c
तेऽप्यधीत्याखिलान्वेदाञ्शास्त्राणि विविधानि च	BR-01-01-001-079a
न्यवसन्पाण्डवास्तत्र पूजिता अकुतोभयाः	BR-01-01-001-079c
युधिष्ठिरस्य शौचेन प्रीताः प्रकृतयोऽभवन्	BR-01-01-001-080a
धृत्या च भीमसेनस्य विक्रमेणार्जुनस्य च	BR-01-01-001-080c
गुरुशुश्रूषया कुन्त्या यमयोर्विनयेन च	BR-01-01-001-081a
तुतोष लोकः सकलस्तेषां शौर्यगुणेन च	BR-01-01-001-081c
समवाये ततो राज्ञां कन्यां भर्तृस्वयंवराम्	BR-01-01-001-082a
प्राप्तवानर्जुनः कृष्णां कृत्वा कर्म सुदुष्करम्	BR-01-01-001-082c
ततः प्रभृति लोकेऽस्मिन्पूज्यः सर्वधनुष्मताम्	BR-01-01-001-083a
आदित्य इव दुष्प्रेक्ष्यः समरेष्वपि चाभवत्	BR-01-01-001-083c
स सर्वान्पार्थिवाञ्जित्वा सर्वांश्च महतो गणान्	BR-01-01-001-084a
आजहारार्जुनो राज्ञे राजसूयं महाक्रतुम्	BR-01-01-001-084c
अन्नवान्दक्षिणावांश्च सर्वैः समुदितो गुणैः	BR-01-01-001-085a
युधिष्ठिरेण संप्राप्तो राजसूयो महाक्रतुः	BR-01-01-001-085c
सुनयाद्वासुदेवस्य भीमार्जुनबलेन च	BR-01-01-001-086a
घातयित्वा जरासंधं चैद्यं च बलगर्वितम्	BR-01-01-001-086c
दुर्योधनमुपागच्छन्नर्हणानि ततस्ततः	BR-01-01-001-087a
मणिकाञ्चनरत्नानि गोहस्त्यश्वधनानि च	BR-01-01-001-087c
समृद्धां तां तथा दृष्ट्वा पाण्डवानां तदा श्रियम्	BR-01-01-001-088a
ईर्ष्यासमुत्थः सुमहांस्तस्य मन्युरजायत	BR-01-01-001-088c
विमानप्रतिमां चापि मयेन सुकृतां सभाम्	BR-01-01-001-089a
पाण्डवानामुपहृतां स दृष्ट्वा पर्यतप्यत	BR-01-01-001-089c
यत्रावहसितश्चासीत्प्रस्कन्दन्निव संभ्रमात्	BR-01-01-001-090a
प्रत्यक्षं वासुदेवस्य भीमेनानभिजातवत्	BR-01-01-001-090c
स भोगान्विविधान्भुञ्जन्रत्नानि विविधानि च	BR-01-01-001-091a
कथितो धृतराष्ट्रस्य विवर्णो हरिणः कृशः	BR-01-01-001-091c
अन्वजानात्ततो द्यूतं धृतराष्ट्रः सुतप्रियः	BR-01-01-001-092a
तच्छ्रुत्वा वासुदेवस्य कोपः समभवन्महान्	BR-01-01-001-092c
नातिप्रीतमनाश्चासीद्विवादांश्चान्वमोदत	BR-01-01-001-093a
द्यूतादीननयान्घोरान्प्रवृद्धांश्चाप्युपैक्षत	BR-01-01-001-093c
निरस्य विदुरं द्रोणं भीष्मं शारद्वतं कृपम्	BR-01-01-001-094a
विग्रहे तुमुले तस्मिन्नहन्क्षत्रं परस्परम्	BR-01-01-001-094c
जयत्सु पाण्डुपुत्रेषु श्रुत्वा सुमहदप्रियम्	BR-01-01-001-095a
दुर्योधनमतं ज्ञात्वा कर्णस्य शकुनेस्तथा	BR-01-01-001-095c
धृतराष्ट्रश्चिरं ध्यात्वा संजयं वाक्यमब्रवीत्	BR-01-01-001-095e
शृणु संजय मे सर्वं न मेऽसूयितुमर्हसि	BR-01-01-001-096a
श्रुतवानसि मेधावी बुद्धिमान्प्राज्ञसंमतः	BR-01-01-001-096c
न विग्रहे मम मतिर्न च प्रीये कुरुक्षये	BR-01-01-001-097a
न मे विशेषः पुत्रेषु स्वेषु पाण्डुसुतेषु च	BR-01-01-001-097c
वृद्धं मामभ्यसूयन्ति पुत्रा मन्युपरायणाः	BR-01-01-001-098a
अहं त्वचक्षुः कार्पण्यात्पुत्रप्रीत्या सहामि तत्	BR-01-01-001-098c
मुह्यन्तं चानुमुह्यामि दुर्योधनमचेतनम्	BR-01-01-001-098e
राजसूये श्रियं दृष्ट्वा पाण्डवस्य महौजसः	BR-01-01-001-099a
तच्चावहसनं प्राप्य सभारोहणदर्शने	BR-01-01-001-099c
अमर्षितः स्वयं जेतुमशक्तः पाण्डवान्रणे	BR-01-01-001-100a
निरुत्साहश्च संप्राप्तुं श्रियमक्षत्रियो यथा	BR-01-01-001-100c
गान्धारराजसहितश्छद्मद्यूतममन्त्रयत्	BR-01-01-001-100e
तत्र यद्यद्यथा ज्ञातं मया संजय तच्छृणु	BR-01-01-001-101a
श्रुत्वा हि मम वाक्यानि बुद्ध्या युक्तानि तत्त्वतः	BR-01-01-001-101c
ततो ज्ञास्यसि मां सौते प्रज्ञाचक्षुषमित्युत	BR-01-01-001-101e
यदाश्रौषं धनुरायम्य चित्रं; विद्धं लक्ष्यं पातितं वै पृथिव्याम्	BR-01-01-001-102a
कृष्णां हृतां पश्यतां सर्वराज्ञां; तदा नाशंसे विजयाय संजय	BR-01-01-001-102c
यदाश्रौषं द्वारकायां सुभद्रां; प्रसह्योढां माधवीमर्जुनेन	BR-01-01-001-103a
इन्द्रप्रस्थं वृष्णिवीरौ च यातौ; तदा नाशंसे विजयाय संजय	BR-01-01-001-103c
यदाश्रौषं देवराजं प्रवृष्टं; शरैर्दिव्यैर्वारितं चार्जुनेन	BR-01-01-001-104a
अग्निं तथा तर्पितं खाण्डवे च; तदा नाशंसे विजयाय संजय	BR-01-01-001-104c
यदाश्रौषं हृतराज्यं युधिष्ठिरं; पराजितं सौबलेनाक्षवत्याम्	BR-01-01-001-105a
अन्वागतं भ्रातृभिरप्रमेयै;स्तदा नाशंसे विजयाय संजय	BR-01-01-001-105c
यदाश्रौषं द्रौपदीमश्रुकण्ठीं; सभां नीतां दुःखितामेकवस्त्राम्	BR-01-01-001-106a
रजस्वलां नाथवतीमनाथव;त्तदा नाशंसे विजयाय संजय	BR-01-01-001-106c
यदाश्रौषं विविधास्तात चेष्टा; धर्मात्मनां प्रस्थितानां वनाय	BR-01-01-001-107a
ज्येष्ठप्रीत्या क्लिश्यतां पाण्डवानां; तदा नाशंसे विजयाय संजय	BR-01-01-001-107c
यदाश्रौषं स्नातकानां सहस्रै;रन्वागतं धर्मराजं वनस्थम्	BR-01-01-001-108a
भिक्षाभुजां ब्राह्मणानां महात्मनां; तदा नाशंसे विजयाय संजय	BR-01-01-001-108c
यदाश्रौषमर्जुनो देवदेवं; किरातरूपं त्र्यम्बकं तोष्य युद्धे	BR-01-01-001-109a
अवाप तत्पाशुपतं महास्त्रं; तदा नाशंसे विजयाय संजय	BR-01-01-001-109c
यदाश्रौषं त्रिदिवस्थं धनंजयं; शक्रात्साक्षाद्दिव्यमस्त्रं यथावत्	BR-01-01-001-110a
अधीयानं शंसितं सत्यसंधं; तदा नाशंसे विजयाय संजय	BR-01-01-001-110c
यदाश्रौषं वैश्रवणेन सार्धं; समागतं भीममन्यांश्च पार्थान्	BR-01-01-001-111a
तस्मिन्देशे मानुषाणामगम्ये; तदा नाशंसे विजयाय संजय	BR-01-01-001-111c
यदाश्रौषं घोषयात्रागतानां; बन्धं गन्धर्वैर्मोक्षणं चार्जुनेन	BR-01-01-001-112a
स्वेषां सुतानां कर्णबुद्धौ रतानां; तदा नाशंसे विजयाय संजय	BR-01-01-001-112c
यदाश्रौषं यक्षरूपेण धर्मं; समागतं धर्मराजेन सूत	BR-01-01-001-113a
प्रश्नानुक्तान्विब्रुवन्तं च सम्य;क्तदा नाशंसे विजयाय संजय	BR-01-01-001-113c
यदाश्रौषं मामकानां वरिष्ठा;न्धनंजयेनैकरथेन भग्नान्	BR-01-01-001-114a
विराटराष्ट्रे वसता महात्मना; तदा नाशंसे विजयाय संजय	BR-01-01-001-114c
यदाश्रौषं सत्कृतां मत्स्यराज्ञा; सुतां दत्तामुत्तरामर्जुनाय	BR-01-01-001-115a
तां चार्जुनः प्रत्यगृह्णात्सुतार्थे; तदा नाशंसे विजयाय संजय	BR-01-01-001-115c
यदाश्रौषं निर्जितस्याधनस्य; प्रव्राजितस्य स्वजनात्प्रच्युतस्य	BR-01-01-001-116a
अक्षौहिणीः सप्त युधिष्ठिरस्य; तदा नाशंसे विजयाय संजय	BR-01-01-001-116c
यदाश्रौषं नरनारायणौ तौ; कृष्णार्जुनौ वदतो नारदस्य	BR-01-01-001-117a
अहं द्रष्टा ब्रह्मलोके सदेति; तदा नाशंसे विजयाय संजय	BR-01-01-001-117c
यदाश्रौषं माधवं वासुदेवं; सर्वात्मना पाण्डवार्थे निविष्टम्	BR-01-01-001-118a
यस्येमां गां विक्रममेकमाहु;स्तदा नाशंसे विजयाय संजय	BR-01-01-001-118c
यदाश्रौषं कर्णदुर्योधनाभ्यां; बुद्धिं कृतां निग्रहे केशवस्य	BR-01-01-001-119a
तं चात्मानं बहुधा दर्शयानं; तदा नाशंसे विजयाय संजय	BR-01-01-001-119c
यदाश्रौषं वासुदेवे प्रयाते; रथस्यैकामग्रतस्तिष्ठमानाम्	BR-01-01-001-120a
आर्तां पृथां सान्त्वितां केशवेन; तदा नाशंसे विजयाय संजय	BR-01-01-001-120c
यदाश्रौषं मन्त्रिणं वासुदेवं; तथा भीष्मं शांतनवं च तेषाम्	BR-01-01-001-121a
भारद्वाजं चाशिषोऽनुब्रुवाणं; तदा नाशंसे विजयाय संजय	BR-01-01-001-121c
यदाश्रौषं कर्ण उवाच भीष्मं; नाहं योत्स्ये युध्यमाने त्वयीति	BR-01-01-001-122a
हित्वा सेनामपचक्राम चैव; तदा नाशंसे विजयाय संजय	BR-01-01-001-122c
यदाश्रौषं वासुदेवार्जुनौ तौ; तथा धनुर्गाण्डिवमप्रमेयम्	BR-01-01-001-123a
त्रीण्युग्रवीर्याणि समागतानि; तदा नाशंसे विजयाय संजय	BR-01-01-001-123c
यदाश्रौषं कश्मलेनाभिपन्ने; रथोपस्थे सीदमानेऽर्जुने वै	BR-01-01-001-124a
कृष्णं लोकान्दर्शयानं शरीरे; तदा नाशंसे विजयाय संजय	BR-01-01-001-124c
यदाश्रौषं भीष्मममित्रकर्शनं; निघ्नन्तमाजावयुतं रथानाम्	BR-01-01-001-125a
नैषां कश्चिद्वध्यते दृश्यरूप;स्तदा नाशंसे विजयाय संजय	BR-01-01-001-125c
यदाश्रौषं भीष्ममत्यन्तशूरं; हतं पार्थेनाहवेष्वप्रधृष्यम्	BR-01-01-001-126a
शिखण्डिनं पुरतः स्थापयित्वा; तदा नाशंसे विजयाय संजय	BR-01-01-001-126c
यदाश्रौषं शरतल्पे शयानं; वृद्धं वीरं सादितं चित्रपुङ्खैः	BR-01-01-001-127a
भीष्मं कृत्वा सोमकानल्पशेषां;स्तदा नाशंसे विजयाय संजय	BR-01-01-001-127c
यदाश्रौषं शांतनवे शयाने; पानीयार्थे चोदितेनार्जुनेन	BR-01-01-001-128a
भूमिं भित्त्वा तर्पितं तत्र भीष्मं; तदा नाशंसे विजयाय संजय	BR-01-01-001-128c
यदाश्रौषं शुक्रसूर्यौ च युक्तौ; कौन्तेयानामनुलोमौ जयाय	BR-01-01-001-129a
नित्यं चास्माञ्श्वापदा व्याभषन्त;स्तदा नाशंसे विजयाय संजय	BR-01-01-001-129c
यदा द्रोणो विविधानस्त्रमार्गा;न्विदर्शयन्समरे चित्रयोधी	BR-01-01-001-130a
न पाण्डवाञ्श्रेष्ठतमान्निहन्ति; तदा नाशंसे विजयाय संजय	BR-01-01-001-130c
यदाश्रौषं चास्मदीयान्महारथा;न्व्यवस्थितानर्जुनस्यान्तकाय	BR-01-01-001-131a
संशप्तकान्निहतानर्जुनेन; तदा नाशंसे विजयाय संजय	BR-01-01-001-131c
यदाश्रौषं व्यूहमभेद्यमन्यै;र्भारद्वाजेनात्तशस्त्रेण गुप्तम्	BR-01-01-001-132a
भित्त्वा सौभद्रं वीरमेकं प्रविष्टं; तदा नाशंसे विजयाय संजय	BR-01-01-001-132c
यदाभिमन्युं परिवार्य बालं; सर्वे हत्वा हृष्टरूपा बभूवुः	BR-01-01-001-133a
महारथाः पार्थमशक्नुवन्त;स्तदा नाशंसे विजयाय संजय	BR-01-01-001-133c
यदाश्रौषमभिमन्युं निहत्य; हर्षान्मूढान्क्रोशतो धार्तराष्ट्रान्	BR-01-01-001-134a
क्रोधं मुक्तं सैन्धवे चार्जुनेन; तदा नाशंसे विजयाय संजय	BR-01-01-001-134c
यदाश्रौषं सैन्धवार्थे प्रतिज्ञां; प्रतिज्ञातां तद्वधायार्जुनेन	BR-01-01-001-135a
सत्यां निस्तीर्णां शत्रुमध्ये च तेन; तदा नाशंसे विजयाय संजय	BR-01-01-001-135c
यदाश्रौषं श्रान्तहये धनंजये; मुक्त्वा हयान्पाययित्वोपवृत्तान्	BR-01-01-001-136a
पुनर्युक्त्वा वासुदेवं प्रयातं; तदा नाशंसे विजयाय संजय	BR-01-01-001-136c
यदाश्रौषं वाहनेष्वाश्वसत्सु; रथोपस्थे तिष्ठता गाण्डिवेन	BR-01-01-001-137a
सर्वान्योधान्वारितानर्जुनेन; तदा नाशंसे विजयाय संजय	BR-01-01-001-137c
यदाश्रौषं नागबलैर्दुरुत्सहं; द्रोणानीकं युयुधानं प्रमथ्य	BR-01-01-001-138a 
यातं वार्ष्णेयं यत्र तौ कृष्णपार्थौ; तदा नाशंसे विजयाय संजय	BR-01-01-001-138c
यदाश्रौषं कर्णमासाद्य मुक्तं; वधाद्भीमं कुत्सयित्वा वचोभिः	BR-01-01-001-139a
धनुष्कोट्या तुद्य कर्णेन वीरं; तदा नाशंसे विजयाय संजय	BR-01-01-001-139c
यदा द्रोणः कृतवर्मा कृपश्च; कर्णो द्रौणिर्मद्रराजश्च शूरः	BR-01-01-001-140a
अमर्षयन्सैन्धवं वध्यमानं; तदा नाशंसे विजयाय संजय	BR-01-01-001-140c
यदाश्रौषं देवराजेन दत्तां; दिव्यां शक्तिं व्यंसितां माधवेन	BR-01-01-001-141a
घटोत्कचे राक्षसे घोररूपे; तदा नाशंसे विजयाय संजय	BR-01-01-001-141c
यदाश्रौषं कर्णघटोत्कचाभ्यां; युद्धे मुक्तां सूतपुत्रेण शक्तिम्	BR-01-01-001-142a
यया वध्यः समरे सव्यसाची; तदा नाशंसे विजयाय संजय	BR-01-01-001-142c
यदाश्रौषं द्रोणमाचार्यमेकं; धृष्टद्युम्नेनाभ्यतिक्रम्य धर्मम्	BR-01-01-001-143a
रथोपस्थे प्रायगतं विशस्तं; तदा नाशंसे विजयाय संजय	BR-01-01-001-143c
यदाश्रौषं द्रौणिना द्वैरथस्थं; माद्रीपुत्रं नकुलं लोकमध्ये	BR-01-01-001-144a
समं युद्धे पाण्डवं युध्यमानं; तदा नाशंसे विजयाय संजय	BR-01-01-001-144c
यदा द्रोणे निहते द्रोणपुत्रो; नारायणं दिव्यमस्त्रं विकुर्वन्	BR-01-01-001-145a
नैषामन्तं गतवान्पाण्डवानां; तदा नाशंसे विजयाय संजय	BR-01-01-001-145c
यदाश्रौषं कर्णमत्यन्तशूरं; हतं पार्थेनाहवेष्वप्रधृष्यम्	BR-01-01-001-146a
तस्मिन्भ्रातॄणां विग्रहे देवगुह्ये; तदा नाशंसे विजयाय संजय	BR-01-01-001-146c
यदाश्रौषं द्रोणपुत्रं कृपं च; दुःशासनं कृतवर्माणमुग्रम्	BR-01-01-001-147a
युधिष्ठिरं शून्यमधर्षयन्तं; तदा नाशंसे विजयाय संजय	BR-01-01-001-147c
यदाश्रौषं निहतं मद्रराजं; रणे शूरं धर्मराजेन सूत	BR-01-01-001-148a
सदा संग्रामे स्पर्धते यः स कृष्णं; तदा नाशंसे विजयाय संजय	BR-01-01-001-148
यदाश्रौषं कलहद्यूतमूलं; मायाबलं सौबलं पाण्डवेन	BR-01-01-001-149a
हतं संग्रामे सहदेवेन पापं; तदा नाशंसे विजयाय संजय	BR-01-01-001-149c
यदाश्रौषं श्रान्तमेकं शयानं; ह्रदं गत्वा स्तम्भयित्वा तदम्भः	BR-01-01-001-150a
दुर्योधनं विरथं भग्नदर्पं; तदा नाशंसे विजयाय संजय	BR-01-01-001-150c
यदाश्रौषं पाण्डवांस्तिष्ठमाना;न्गङ्गाह्रदे वासुदेवेन सार्धम्	BR-01-01-001-151a
अमर्षणं धर्षयतः सुतं मे; तदा नाशंसे विजयाय संजय	BR-01-01-001-151c
यदाश्रौषं विविधांस्तात मार्गा;न्गदायुद्धे मण्डलं संचरन्तम्	BR-01-01-001-152a
मिथ्या हतं वासुदेवस्य बुद्ध्या; तदा नाशंसे विजयाय संजय	BR-01-01-001-152c
यदाश्रौषं द्रोणपुत्रादिभिस्तै;र्हतान्पाञ्चालान्द्रौपदेयांश्च सुप्तान्	BR-01-01-001-153a
कृतं बीभत्समयशस्यं च कर्म; तदा नाशंसे विजयाय संजय	BR-01-01-001-153c
यदाश्रौषं भीमसेनानुयातेन; अश्वत्थाम्ना परमास्त्रं प्रयुक्तम्	BR-01-01-001-154a
क्रुद्धेनैषीकमवधीद्येन गर्भं; तदा नाशंसे विजयाय संजय	BR-01-01-001-154c
यदाश्रौषं ब्रह्मशिरोऽर्जुनेन; मुक्तं स्वस्तीत्यस्त्रमस्त्रेण शान्तम्	BR-01-01-001-155a
अश्वत्थाम्ना मणिरत्नं च दत्तं; तदा नाशंसे विजयाय संजय	BR-01-01-001-155c
यदाश्रौषं द्रोणपुत्रेण गर्भे; वैराट्या वै पात्यमाने महास्त्रे	BR-01-01-001-156a
द्वैपायनः केशवो द्रोणपुत्रं; परस्परेणाभिशापैः शशाप	BR-01-01-001-156c
शोच्या गान्धारी पुत्रपौत्रैर्विहीना; तथा वध्वः पितृभिर्भ्रातृभिश्च	BR-01-01-001-157a
कृतं कार्यं दुष्करं पाण्डवेयैः; प्राप्तं राज्यमसपत्नं पुनस्तैः	BR-01-01-001-157c
कष्टं युद्धे दश शेषाः श्रुता मे; त्रयोऽस्माकं पाण्डवानां च सप्त	BR-01-01-001-158a
द्व्यूना विंशतिराहताक्षौहिणीनां; तस्मिन्संग्रामे विग्रहे क्षत्रियाणाम्	BR-01-01-001-158c
तमसा त्वभ्यवस्तीर्णो मोह आविशतीव माम्	BR-01-01-001-159a
संज्ञां नोपलभे सूत मनो विह्वलतीव मे	BR-01-01-001-159c
इत्युक्त्वा धृतराष्ट्रोऽथ विलप्य बहुदुःखितः	BR-01-01-001-160a
मूर्च्छितः पुनराश्वस्तः संजयं वाक्यमब्रवीत्	BR-01-01-001-160c
संजयैवंगते प्राणांस्त्यक्तुमिच्छामि माचिरम्	BR-01-01-001-161a
स्तोकं ह्यपि न पश्यामि फलं जीवितधारणे	BR-01-01-001-161c
तं तथावादिनं दीनं विलपन्तं महीपतिम्	BR-01-01-001-162a
गावल्गणिरिदं धीमान्महार्थं वाक्यमब्रवीत्	BR-01-01-001-162c
श्रुतवानसि वै राज्ञो महोत्साहान्महाबलान्	BR-01-01-001-163a
द्वैपायनस्य वदतो नारदस्य च धीमतः	BR-01-01-001-163c
महत्सु राजवंशेषु गुणैः समुदितेषु च	BR-01-01-001-164a
जातान्दिव्यास्त्रविदुषः शक्रप्रतिमतेजसः	BR-01-01-001-164c
धर्मेण पृथिवीं जित्वा यज्ञैरिष्ट्वाप्तदक्षिणैः	BR-01-01-001-165a
अस्मिँल्लोके यशः प्राप्य ततः कालवशं गताः	BR-01-01-001-165c
वैन्यं महारथं वीरं सृञ्जयं जयतां वरम्	BR-01-01-001-166a
सुहोत्रं रन्तिदेवं च कक्षीवन्तं तथौशिजम्	BR-01-01-001-166c
बाह्लीकं दमनं शैब्यं शर्यातिमजितं जितम्	BR-01-01-001-167a
विश्वामित्रममित्रघ्नमम्बरीषं महाबलम्	BR-01-01-001-167c
मरुत्तं मनुमिक्ष्वाकुं गयं भरतमेव च	BR-01-01-001-168a
रामं दाशरथिं चैव शशबिन्दुं भगीरथम्	BR-01-01-001-168c
ययातिं शुभकर्माणं देवैर्यो याजितः स्वयम्	BR-01-01-001-169a
चैत्ययूपाङ्किता भूमिर्यस्येयं सवनाकरा	BR-01-01-001-169c
इति राज्ञां चतुर्विंशन्नारदेन सुरर्षिणा	BR-01-01-001-170a
पुत्रशोकाभितप्ताय पुरा शैब्याय कीर्तिताः	BR-01-01-001-170c
तेभ्यश्चान्ये गताः पूर्वं राजानो बलवत्तराः	BR-01-01-001-171a
महारथा महात्मानः सर्वैः समुदिता गुणैः	BR-01-01-001-171c
पूरुः कुरुर्यदुः शूरो विष्वगश्वो महाधृतिः	BR-01-01-001-172a
अनेना युवनाश्वश्च ककुत्स्थो विक्रमी रघुः	BR-01-01-001-172c
विजिती वीतिहोत्रश्च भवः श्वेतो बृहद्गुरुः	BR-01-01-001-173a
उशीनरः शतरथः कङ्को दुलिदुहो द्रुमः	BR-01-01-001-173c
दम्भोद्भवः परो वेनः सगरः संकृतिर्निमिः	BR-01-01-001-174a
अजेयः परशुः पुण्ड्रः शम्भुर्देवावृधोऽनघः	BR-01-01-001-174c
देवाह्वयः सुप्रतिमः सुप्रतीको बृहद्रथः	BR-01-01-001-175a
महोत्साहो विनीतात्मा सुक्रतुर्नैषधो नलः	BR-01-01-001-175c
सत्यव्रतः शान्तभयः सुमित्रः सुबलः प्रभुः	BR-01-01-001-176a
जानुजङ्घोऽनरण्योऽर्कः प्रियभृत्यः शुभव्रतः	BR-01-01-001-176c
बलबन्धुर्निरामर्दः केतुशृङ्गो बृहद्बलः	BR-01-01-001-177a
धृष्टकेतुर्बृहत्केतुर्दीप्तकेतुर्निरामयः	BR-01-01-001-177c
अविक्षित्प्रबलो धूर्तः कृतबन्धुर्दृढेषुधिः	BR-01-01-001-178a
महापुराणः संभाव्यः प्रत्यङ्गः परहा श्रुतिः	BR-01-01-001-178c
एते चान्ये च बहवः शतशोऽथ सहस्रशः	BR-01-01-001-179a
श्रूयन्तेऽयुतशश्चान्ये संख्याताश्चापि पद्मशः	BR-01-01-001-179c
हित्वा सुविपुलान्भोगान्बुद्धिमन्तो महाबलाः	BR-01-01-001-180a
राजानो निधनं प्राप्तास्तव पुत्रैर्महत्तमाः	BR-01-01-001-180c
येषां दिव्यानि कर्माणि विक्रमस्त्याग एव च	BR-01-01-001-181a
माहात्म्यमपि चास्तिक्यं सत्यता शौचमार्जवम्	BR-01-01-001-181c
विद्वद्भिः कथ्यते लोके पुराणैः कविसत्तमैः	BR-01-01-001-182a
सर्वर्द्धिगुणसंपन्नास्ते चापि निधनं गताः	BR-01-01-001-182c
तव पुत्रा दुरात्मानः प्रतप्ताश्चैव मन्युना	BR-01-01-001-183a
लुब्धा दुर्वृत्तभूयिष्ठा न ताञ्शोचितुमर्हसि	BR-01-01-001-183c
श्रुतवानसि मेधावी बुद्धिमान्प्राज्ञसंमतः	BR-01-01-001-184a
येषां शास्त्रानुगा बुद्धिर्न ते मुह्यन्ति भारत	BR-01-01-001-184c
निग्रहानुग्रहौ चापि विदितौ ते नराधिप	BR-01-01-001-185a
नात्यन्तमेवानुवृत्तिः श्रूयते पुत्ररक्षणे	BR-01-01-001-185c
भवितव्यं तथा तच्च नातः शोचितुमर्हसि	BR-01-01-001-186a
दैवं प्रज्ञाविशेषेण को निवर्तितुमर्हति	BR-01-01-001-186c
विधातृविहितं मार्गं न कश्चिदतिवर्तते	BR-01-01-001-187a
कालमूलमिदं सर्वं भावाभावौ सुखासुखे	BR-01-01-001-187c
कालः पचति भूतानि कालः संहरति प्रजाः	BR-01-01-001-188a
निर्दहन्तं प्रजाः कालं कालः शमयते पुनः	BR-01-01-001-188c
कालो विकुरुते भावान्सर्वाँल्लोके शुभाशुभान्	BR-01-01-001-189a
कालः संक्षिपते सर्वाः प्रजा विसृजते पुनः	BR-01-01-001-189c
कालः सर्वेषु भूतेषु चरत्यविधृतः समः	BR-01-01-001-189e
अतीतानागता भावा ये च वर्तन्ति सांप्रतम्	BR-01-01-001-190a
तान्कालनिर्मितान्बुद्ध्वा न संज्ञां हातुमर्हसि	BR-01-01-001-190c
सूत उवाच	BR-01-01-001-191 
अत्रोपनिषदं पुण्यां कृष्णद्वैपायनोऽब्रवीत्	BR-01-01-001-191a
भारताध्ययनात्पुण्यादपि पादमधीयतः	BR-01-01-001-191c
श्रद्दधानस्य पूयन्ते सर्वपापान्यशेषतः	BR-01-01-001-191e
देवर्षयो ह्यत्र पुण्या ब्रह्मराजर्षयस्तथा	BR-01-01-001-192a
कीर्त्यन्ते शुभकर्माणस्तथा यक्षमहोरगाः	BR-01-01-001-192c
भगवान्वासुदेवश्च कीर्त्यतेऽत्र सनातनः	BR-01-01-001-193a
स हि सत्यमृतं चैव पवित्रं पुण्यमेव च	BR-01-01-001-193c
शाश्वतं ब्रह्म परमं ध्रुवं ज्योतिः सनातनम्	BR-01-01-001-194a
यस्य दिव्यानि कर्माणि कथयन्ति मनीषिणः	BR-01-01-001-194c
असत्सत्सदसच्चैव यस्माद्देवात्प्रवर्तते	BR-01-01-001-195a
संततिश्च प्रवृत्तिश्च जन्म मृत्युः पुनर्भवः	BR-01-01-001-195c
अध्यात्मं श्रूयते यच्च पञ्चभूतगुणात्मकम्	BR-01-01-001-196a
अव्यक्तादि परं यच्च स एव परिगीयते	BR-01-01-001-196c
यत्तद्यतिवरा युक्ता ध्यानयोगबलान्विताः	BR-01-01-001-197a
प्रतिबिम्बमिवादर्शे पश्यन्त्यात्मन्यवस्थितम्	BR-01-01-001-197c
श्रद्दधानः सदोद्युक्तः सत्यधर्मपरायणः	BR-01-01-001-198a
आसेवन्निममध्यायं नरः पापात्प्रमुच्यते	BR-01-01-001-198c
अनुक्रमणिमध्यायं भारतस्येममादितः	BR-01-01-001-199a
आस्तिकः सततं शृण्वन्न कृच्छ्रेष्ववसीदति	BR-01-01-001-199c
उभे संध्ये जपन्किंचित्सद्यो मुच्येत किल्बिषात्	BR-01-01-001-200a
अनुक्रमण्या यावत्स्यादह्ना रात्र्या च संचितम्	BR-01-01-001-200c
भारतस्य वपुर्ह्येतत्सत्यं चामृतमेव च	BR-01-01-001-201a
नवनीतं यथा दध्नो द्विपदां ब्राह्मणो यथा	BR-01-01-001-201c
ह्रदानामुदधिः श्रेष्ठो गौर्वरिष्ठा चतुष्पदाम्	BR-01-01-001-202a
यथैतानि वरिष्ठानि तथा भारतमुच्यते	BR-01-01-001-202c
यश्चैनं श्रावयेच्छ्राद्धे ब्राह्मणान्पादमन्ततः	BR-01-01-001-203a
अक्षय्यमन्नपानं तत्पितॄंस्तस्योपतिष्ठति	BR-01-01-001-203c
इतिहासपुराणाभ्यां वेदं समुपबृंहयेत्	BR-01-01-001-204a
बिभेत्यल्पश्रुताद्वेदो मामयं प्रतरिष्यति	BR-01-01-001-204c
कार्ष्णं वेदमिमं विद्वाञ्श्रावयित्वार्थमश्नुते	BR-01-01-001-205a
भ्रूणहत्याकृतं चापि पापं जह्यान्न संशयः	BR-01-01-001-205c
य इमं शुचिरध्यायं पठेत्पर्वणि पर्वणि	BR-01-01-001-206a
अधीतं भारतं तेन कृत्स्नं स्यादिति मे मतिः	BR-01-01-001-206c
यश्चेमं शृणुयान्नित्यमार्षं श्रद्धासमन्वितः	BR-01-01-001-207a
स दीर्घमायुः कीर्तिं च स्वर्गतिं चाप्नुयान्नरः	BR-01-01-001-207c
चत्वार एकतो वेदा भारतं चैकमेकतः	BR-01-01-001-208a
समागतैः सुरर्षिभिस्तुलामारोपितं पुरा	BR-01-01-001-208c
महत्त्वे च गुरुत्वे च ध्रियमाणं ततोऽधिकम्	BR-01-01-001-208e
महत्त्वाद्भारवत्त्वाच्च महाभारतमुच्यते	BR-01-01-001-209a
निरुक्तमस्य यो वेद सर्वपापैः प्रमुच्यते	BR-01-01-001-209c
तपो न कल्कोऽध्ययनं न कल्कः; स्वाभाविको वेदविधिर्न कल्कः	BR-01-01-001-210a
प्रसह्य वित्ताहरणं न कल्क;स्तान्येव भावोपहतानि कल्कः	BR-01-01-001-210c
	
	
ऋषय ऊचुः	BR-01-02-002-001
समन्तपञ्चकमिति यदुक्तं सूतनन्दन	BR-01-02-002-001a
एतत्सर्वं यथान्यायं श्रोतुमिच्छामहे वयम्	BR-01-02-002-001c
सूत उवाच	BR-01-02-002-002
शुश्रूषा यदि वो विप्रा ब्रुवतश्च कथाः शुभाः	BR-01-02-002-002a
समन्तपञ्चकाख्यं च श्रोतुमर्हथ सत्तमाः	BR-01-02-002-002c
त्रेताद्वापरयोः सन्धौ रामः शस्त्रभृतां वरः	BR-01-02-002-003a
असकृत्पार्थिवं क्षत्रं जघानामर्षचोदितः	BR-01-02-002-003c
स सर्वं क्षत्रमुत्साद्य स्ववीर्येणानलद्युतिः	BR-01-02-002-004a
समन्तपञ्चके पञ्च चकार रुधिरह्रदान्	BR-01-02-002-004c
स तेषु रुधिराम्भस्सु ह्रदेषु क्रोधमूर्च्छितः	BR-01-02-002-005a
पितॄन्सन्तर्पयामास रुधिरेणेति नः श्रुतम्	BR-01-02-002-005c
अथर्चीकादयोऽभ्येत्य पितरो ब्राह्मणर्षभम्	BR-01-02-002-006a
तं क्षमस्वेति सिषिधुस्ततः स विरराम ह	BR-01-02-002-006c
तेषां समीपे यो देशो ह्रदानां रुधिराम्भसाम्	BR-01-02-002-007a
समन्तपञ्चकमिति पुण्यं तत्परिकीर्तितम्	BR-01-02-002-007c
येन लिङ्गेन यो देशो युक्तः समुपलक्ष्यते	BR-01-02-002-008a
तेनैव नाम्ना तं देशं वाच्यमाहुर्मनीषिणः	BR-01-02-002-008c
अन्तरे चैव सम्प्राप्ते कलिद्वापरयोरभूत्	BR-01-02-002-009a
समन्तपञ्चके युद्धं कुरुपाण्डवसेनयोः	BR-01-02-002-009c
तस्मिन्परमधर्मिष्ठे देशे भूदोषवर्जिते	BR-01-02-002-010a
अष्टादश समाजग्मुरक्षौहिण्यो युयुत्सया	BR-01-02-002-010c
एवं नामाभिनिर्वृत्तं तस्य देशस्य वै द्विजाः	BR-01-02-002-011a
पुण्यश्च रमणीयश्च स देशो वः प्रकीर्तितः	BR-01-02-002-011c
तदेतत्कथितं सर्वं मया वो मुनिसत्तमाः	BR-01-02-002-012a
यथा देशः स विख्यातस्त्रिषु लोकेषु विश्रुतः	BR-01-02-002-012c
ऋषय ऊचुः	BR-01-02-002-013
अक्षौहिण्य इति प्रोक्तं यत्त्वया सूतनन्दन	BR-01-02-002-013a
एतदिच्छामहे श्रोतुं सर्वमेव यथातथम्	BR-01-02-002-013c
अक्षौहिण्याः परीमाणं रथाश्वनरदन्तिनाम्	BR-01-02-002-014a
यथावच्चैव नो ब्रूहि सर्वं हि विदितं तव	BR-01-02-002-014c
सूत उवाच	BR-01-02-002-015
एको रथो गजश्चैको नराः पञ्च पदातयः	BR-01-02-002-015a
त्रयश्च तुरगास्तज्ज्ञैः पत्तिरित्यभिधीयते	BR-01-02-002-015c
पत्तिं तु त्रिगुणामेतामाहुः सेनामुखं बुधाः	BR-01-02-002-016a
त्रीणि सेनामुखान्येको गुल्म इत्यभिधीयते	BR-01-02-002-016c
त्रयो गुल्मा गणो नाम वाहिनी तु गणास्त्रयः	BR-01-02-002-017a
स्मृतास्तिस्रस्तु वाहिन्यः पृतनेति विचक्षणैः	BR-01-02-002-017c
चमूस्तु पृतनास्तिस्रस्तिस्रश्चम्वस्त्वनीकिनी	BR-01-02-002-018a
अनीकिनीं दशगुणां प्राहुरक्षौहिणीं बुधाः	BR-01-02-002-018c
अक्षौहिण्याः प्रसङ्ख्यानं रथानां द्विजसत्तमाः	BR-01-02-002-019a
सङ्ख्यागणिततत्त्वज्ञैः सहस्राण्येकविंशतिः	BR-01-02-002-019c
शतान्युपरि चैवाष्टौ तथा भूयश्च सप्ततिः	BR-01-02-002-020a
गजानां तु परीमाणमेतदेवात्र निर्दिशेत्	BR-01-02-002-020c
ज्ञेयं शतसहस्रं तु सहस्राणि तथा नव	BR-01-02-002-021a
नराणामपि पञ्चाशच्छतानि त्रीणि चानघाः	BR-01-02-002-021c
पञ्चषष्टिसहस्राणि तथाश्वानां शतानि च	BR-01-02-002-022a
दशोत्तराणि षट्प्राहुर्यथावदिह सङ्ख्यया	BR-01-02-002-022c
एतामक्षौहिणीं प्राहुः सङ्ख्यातत्त्वविदो जनाः	BR-01-02-002-023a
यां वः कथितवानस्मि विस्तरेण द्विजोत्तमाः	BR-01-02-002-023c
एतया सङ्यया ह्यासन्कुरुपाण्डवसेनयोः	BR-01-02-002-024a
अक्षौहिण्यो द्विजश्रेष्ठाः पिण्डेनाष्टादशैव ताः	BR-01-02-002-024c
समेतास्तत्र वै देशे तत्रैव निधनं गताः	BR-01-02-002-025a
कौरवान्कारणं कृत्वा कालेनाद्भुतकर्मणा	BR-01-02-002-025c
अहानि युयुधे भीष्मो दशैव परमास्त्रवित्	BR-01-02-002-026a
अहानि पञ्च द्रोणस्तु ररक्ष कुरुवाहिनीम्	BR-01-02-002-026c
अहनी युयुधे द्वे तु कर्णः परबलार्दनः	BR-01-02-002-027a
शल्योऽर्धदिवसं त्वासीद्गदायुद्धमतः परम्	BR-01-02-002-027c
तस्यैव तु दिनस्यान्ते हार्दिक्यद्रौणिगौतमाः	BR-01-02-002-028a
प्रसुप्तं निशि विश्वस्तं जघ्नुर्यौधिष्ठिरं बलम्	BR-01-02-002-028c
यत्तु शौनकसत्रे ते भारताख्यानविस्तरम्	BR-01-02-002-029a
आख्यास्ये तत्र पौलोममाख्यानं चादितः परम्	BR-01-02-002-029c
विचित्रार्थपदाख्यानमनेकसमयान्वितम्	BR-01-02-002-030a
अभिपन्नं नरैः प्राज्ञैर्वैराग्यमिव मोक्षिभिः	BR-01-02-002-030c
आत्मेव वेदितव्येषु प्रियेष्विव च जीवितम्	BR-01-02-002-031a
इतिहासः प्रधानार्थः श्रेष्ठः सर्वागमेष्वयम्	BR-01-02-002-031c
इतिहासोत्तमे ह्यस्मिन्नर्पिता बुद्धिरुत्तमा	BR-01-02-002-032a
स्वरव्यञ्जनयोः कृत्स्ना लोकवेदाश्रयेव वाक्	BR-01-02-002-032c
अस्य प्रज्ञाभिपन्नस्य विचित्रपदपर्वणः	BR-01-02-002-033a
भारतस्येतिहासस्य श्रूयतां पर्वसङ्ग्रहः	BR-01-02-002-033c
पर्वानुक्रमणी पूर्वं द्वितीयं पर्वसङ्ग्रहः	BR-01-02-002-034a
पौष्यं पौलोममास्तीकमादिवंशावतारणम्	BR-01-02-002-034c
ततः सम्भवपर्वोक्तमद्भुतं देवनिर्मितम्	BR-01-02-002-035a
दाहो जतुगृहस्यात्र हैडिम्बं पर्व चोच्यते	BR-01-02-002-035c
ततो बकवधः पर्व पर्व चैत्ररथं ततः	BR-01-02-002-036a
ततः स्वयंवरं देव्याः पाञ्चाल्याः पर्व चोच्यते	BR-01-02-002-036c
क्षत्रधर्मेण निर्जित्य ततो वैवाहिकं स्मृतम्	BR-01-02-002-037a
विदुरागमनं पर्व राज्यलम्भस्तथैव च	BR-01-02-002-037c
अर्जुनस्य वने वासः सुभद्राहरणं ततः	BR-01-02-002-038a
सुभद्राहरणादूर्ध्वं ज्ञेयं हरणहारिकम्	BR-01-02-002-038c
ततः खाण्डवदाहाख्यं तत्रैव मयदर्शनम्	BR-01-02-002-039a
सभापर्व ततः प्रोक्तं मन्त्रपर्व ततः परम्	BR-01-02-002-039c
जरासन्धवधः पर्व पर्व दिग्विजयस्तथा	BR-01-02-002-040a
पर्व दिग्विजयादूर्ध्वं राजसूयिकमुच्यते	BR-01-02-002-040c
ततश्चार्घाभिहरणं शिशुपालवधस्ततः	BR-01-02-002-041a
द्यूतपर्व ततः प्रोक्तमनुद्यूतमतः परम्	BR-01-02-002-041c
तत आरण्यकं पर्व किर्मीरवध एव च	BR-01-02-002-042a
ईश्वरार्जुनयोर्युद्धं पर्व कैरातसञ्ज्ञितम्	BR-01-02-002-042c
इन्द्रलोकाभिगमनं पर्व ज्ञेयमतः परम्	BR-01-02-002-043a
तीर्थयात्रा ततः पर्व कुरुराजस्य धीमतः	BR-01-02-002-043c
जटासुरवधः पर्व यक्षयुद्धमतः परम्	BR-01-02-002-044a
तथैवाजगरं पर्व विज्ञेयं तदनन्तरम्	BR-01-02-002-044c
मार्कण्डेयसमस्या च पर्वोक्तं तदनन्तरम्	BR-01-02-002-045a
संवादश्च ततः पर्व द्रौपदीसत्यभामयोः	BR-01-02-002-045c
घोषयात्रा ततः पर्व मृगस्वप्नभयं ततः	BR-01-02-002-046a
व्रीहिद्रौणिकमाख्यानं ततोऽनन्तरमुच्यते	BR-01-02-002-046c
द्रौपदीहरणं पर्व सैन्धवेन वनात्ततः	BR-01-02-002-047a
कुण्डलाहरणं पर्व ततः परमिहोच्यते	BR-01-02-002-047c
आरणेयं ततः पर्व वैराटं तदनन्तरम्	BR-01-02-002-048a
कीचकानां वधः पर्व पर्व गोग्रहणं ततः	BR-01-02-002-048c
अभिमन्युना च वैराट्याः पर्व वैवाहिकं स्मृतम्	BR-01-02-002-049a
उद्योगपर्व विज्ञेयमत ऊर्ध्वं महाद्भुतम्	BR-01-02-002-049c
ततः सञ्जययानाख्यं पर्व ज्ञेयमतः परम्	BR-01-02-002-050a
प्रजागरं ततः पर्व धृतराष्ट्रस्य चिन्तया	BR-01-02-002-050c
पर्व सानत्सुजातं च गुह्यमध्यात्मदर्शनम्	BR-01-02-002-051a
यानसन्धिस्ततः पर्व भगवद्यानमेव च	BR-01-02-002-051c
ज्ञेयं विवादपर्वात्र कर्णस्यापि महात्मनः	BR-01-02-002-052a
निर्याणं पर्व च ततः कुरुपाण्डवसेनयोः	BR-01-02-002-052c
रथातिरथसङ्ख्या च पर्वोक्तं तदनन्तरम्	BR-01-02-002-053a
उलूकदूतागमनं पर्वामर्षविवर्धनम्	BR-01-02-002-053c
अम्बोपाख्यानमपि च पर्व ज्ञेयमतः परम्	BR-01-02-002-054a
भीष्माभिषेचनं पर्व ज्ञेयमद्भुतकारणम्	BR-01-02-002-054c
जम्बूखण्डविनिर्माणं पर्वोक्तं तदनन्तरम्	BR-01-02-002-055a
भूमिपर्व ततो ज्ञेयं द्वीपविस्तरकीर्तनम्	BR-01-02-002-055c
पर्वोक्तं भगवद्गीता पर्व भीष्मवधस्ततः	BR-01-02-002-056a
द्रोणाभिषेकः पर्वोक्तं संशप्तकवधस्ततः	BR-01-02-002-056c
अभिमन्युवधः पर्व प्रतिज्ञापर्व चोच्यते	BR-01-02-002-057a
जयद्रथवधः पर्व घटोत्कचवधस्ततः	BR-01-02-002-057c
ततो द्रोणवधः पर्व विज्ञेयं लोमहर्षणम्	BR-01-02-002-058a
मोक्षो नारायणास्त्रस्य पर्वानन्तरमुच्यते	BR-01-02-002-058c
कर्णपर्व ततो ज्ञेयं शल्यपर्व ततः परम्	BR-01-02-002-059a
ह्रदप्रवेशनं पर्व गदायुद्धमतः परम्	BR-01-02-002-059c
सारस्वतं ततः पर्व तीर्थवंशगुणान्वितम्	BR-01-02-002-060a
अत ऊर्ध्वं तु बीभत्सं पर्व सौप्तिकमुच्यते	BR-01-02-002-060c
ऐषीकं पर्व निर्दिष्टमत ऊर्ध्वं सुदारुणम्	BR-01-02-002-061a
जलप्रदानिकं पर्व स्त्रीपर्व च ततः परम्	BR-01-02-002-061c
श्राद्धपर्व ततो ज्ञेयं कुरूणामौर्ध्वदेहिकम्	BR-01-02-002-062a
आभिषेचनिकं पर्व धर्मराजस्य धीमतः	BR-01-02-002-062c
चार्वाकनिग्रहः पर्व रक्षसो ब्रह्मरूपिणः	BR-01-02-002-063a
प्रविभागो गृहाणां च पर्वोक्तं तदनन्तरम्	BR-01-02-002-063c
शान्तिपर्व ततो यत्र राजधर्मानुकीर्तनम्	BR-01-02-002-064a
आपद्धर्मश्च पर्वोक्तं मोक्षधर्मस्ततः परम्	BR-01-02-002-064c
ततः पर्व परिज्ञेयमानुशासनिकं परम्	BR-01-02-002-065a
स्वर्गारोहणिकं पर्व ततो भीष्मस्य धीमतः	BR-01-02-002-065c
ततोऽश्वमेधिकं पर्व सर्वपापप्रणाशनम्	BR-01-02-002-066a
अनुगीता ततः पर्व ज्ञेयमध्यात्मवाचकम्	BR-01-02-002-066c
पर्व चाश्रमवासाख्यं पुत्रदर्शनमेव च	BR-01-02-002-067a
नारदागमनं पर्व ततः परमिहोच्यते	BR-01-02-002-067c
मौसलं पर्व च ततो घोरं समनुवर्ण्यते	BR-01-02-002-068a
महाप्रस्थानिकं पर्व स्वर्गारोहणिकं ततः	BR-01-02-002-068c
हरिवंशस्ततः पर्व पुराणं खिलसञ्ज्ञितम्	BR-01-02-002-069a
भविष्यत्पर्व चाप्युक्तं खिलेष्वेवाद्भुतं महत्	BR-01-02-002-069c
एतत्पर्वशतं पूर्णं व्यासेनोक्तं महात्मना	BR-01-02-002-070a
यथावत्सूतपुत्रेण लोमहर्षणिना पुनः	BR-01-02-002-070c
कथितं नैमिषारण्ये पर्वाण्यष्टादशैव तु	BR-01-02-002-071a
समासो भारतस्यायं तत्रोक्तः पर्वसङ्ग्रहः	BR-01-02-002-071c
पौष्ये पर्वणि माहात्म्यमुत्तङ्कस्योपवर्णितम्	BR-01-02-002-072a
पौलोमे भृगुवंशस्य विस्तारः परिकीर्तितः	BR-01-02-002-072c
आस्तीके सर्वनागानां गरुडस्य च सम्भवः	BR-01-02-002-073a
क्षीरोदमथनं चैव जन्मोच्छैःश्रवसस्तथा	BR-01-02-002-073c
यजतः सर्पसत्रेण राज्ञः पारिक्षितस्य च	BR-01-02-002-074a
कथेयमभिनिर्वृत्ता भारतानां महात्मनाम्	BR-01-02-002-074c
विविधाः सम्भवा राज्ञामुक्ताः सम्भवपर्वणि	BR-01-02-002-075a
अन्येषां चैव विप्राणामृषेर्द्वैपायनस्य च	BR-01-02-002-075c
अंशावतरणं चात्र देवानां परिकीर्तितम्	BR-01-02-002-076a
दैत्यानां दानवानां च यक्षाणां च महौजसाम्	BR-01-02-002-076c
नागानामथ सर्पाणां गन्धर्वाणां पतत्रिणाम्	BR-01-02-002-077a
अन्येषां चैव भूतानां विविधानां समुद्भवः	BR-01-02-002-077c
वसूनां पुनरुत्पत्तिर्भागीरथ्यां महात्मनाम्	BR-01-02-002-078a
शन्तनोर्वेश्मनि पुनस्तेषां चारोहणं दिवि	BR-01-02-002-078c
तेजोंऽशानां च सङ्घाताद्भीष्मस्याप्यत्र सम्भवः	BR-01-02-002-079a
राज्यान्निवर्तनं चैव ब्रह्मचर्यव्रते स्थितिः	BR-01-02-002-079c
प्रतिज्ञापालनं चैव रक्षा चित्राङ्गदस्य च	BR-01-02-002-080a
हते चित्राङ्गदे चैव रक्षा भ्रातुर्यवीयसः	BR-01-02-002-080c
विचित्रवीर्यस्य तथा राज्ये सम्प्रतिपादनम्	BR-01-02-002-081a
धर्मस्य नृषु सम्भूतिरणीमाण्डव्यशापजा	BR-01-02-002-081c
कृष्णद्वैपायनाच्चैव प्रसूतिर्वरदानजा	BR-01-02-002-082a
धृतराष्ट्रस्य पाण्डोश्च पाण्डवानां च सम्भवः	BR-01-02-002-082c
वारणावतयात्रा च मन्त्रो दुर्योधनस्य च	BR-01-02-002-083a
विदुरस्य च वाक्येन सुरुङ्गोपक्रमक्रिया	BR-01-02-002-083c
पाण्डवानां वने घोरे हिडिम्बायाश्च दर्शनम्	BR-01-02-002-084a
घटोत्कचस्य चोत्पत्तिरत्रैव परिकीर्तिता	BR-01-02-002-084c
अज्ञातचर्या पाण्डूनां वासो ब्राह्मणवेश्मनि	BR-01-02-002-085a
बकस्य निधनं चैव नागराणां च विस्मयः	BR-01-02-002-085c
अङ्गारपर्णं निर्जित्य गङ्गाकूलेऽर्जुनस्तदा	BR-01-02-002-086a
भ्रातृभिः सहितः सर्वैः पाञ्चालानभितो ययौ	BR-01-02-002-086c
तापत्यमथ वासिष्ठमौर्वं चाख्यानमुत्तमम्	BR-01-02-002-087a
पञ्चेन्द्राणामुपाख्यानमत्रैवाद्भुतमुच्यते	BR-01-02-002-087c
पञ्चानामेकपत्नीत्वे विमर्शो द्रुपदस्य च	BR-01-02-002-088a
द्रौपद्या देवविहितो विवाहश्चाप्यमानुषः	BR-01-02-002-088c
विदुरस्य च सम्प्राप्तिर्दर्शनं केशवस्य च	BR-01-02-002-089a
खाण्डवप्रस्थवासश्च तथा राज्यार्धशासनम्	BR-01-02-002-089c
नारदस्याज्ञया चैव द्रौपद्याः समयक्रिया	BR-01-02-002-090a
सुन्दोपसुन्दयोस्तत्र उपाख्यानं प्रकीर्तितम्	BR-01-02-002-090c
पार्थस्य वनवासश्च उलूप्या पथि सङ्गमः	BR-01-02-002-091a
पुण्यतीर्थानुसंयानं बभ्रुवाहनजन्म च	BR-01-02-002-091c
द्वारकायां सुभद्रा च कामयानेन कामिनी	BR-01-02-002-092a
वासुदेवस्यानुमते प्राप्ता चैव किरीटिना	BR-01-02-002-092c
हरणं गृह्य सम्प्राप्ते कृष्णे देवकिनन्दने	BR-01-02-002-093a
सम्प्राप्तिश्चक्रधनुषोः खाण्डवस्य च दाहनम्	BR-01-02-002-093c
अभिमन्योः सुभद्रायां जन्म चोत्तमतेजसः	BR-01-02-002-094a
मयस्य मोक्षो ज्वलनाद्भुजङ्गस्य च मोक्षणम्	BR-01-02-002-094c
महर्षेर्मन्दपालस्य शार्ङ्ग्यां तनयसम्भवः	BR-01-02-002-094e
इत्येतदादिपर्वोक्तं प्रथमं बहुविस्तरम्	BR-01-02-002-095a
अध्यायानां शते द्वे तु सङ्ख्याते परमर्षिणा	BR-01-02-002-095c
अष्टादशैव चाध्याया व्यासेनोत्तमतेजसा	BR-01-02-002-095e
सप्त श्लोकसहस्राणि तथा नव शतानि च	BR-01-02-002-096a
श्लोकाश्च चतुराशीतिर्दृष्टो ग्रन्थो महात्मना	BR-01-02-002-096c
द्वितीयं तु सभापर्व बहुवृत्तान्तमुच्यते	BR-01-02-002-097a
सभाक्रिया पाण्डवानां किङ्कराणां च दर्शनम्	BR-01-02-002-097c
लोकपालसभाख्यानं नारदाद्देवदर्शनात्	BR-01-02-002-098a
राजसूयस्य चारम्भो जरासन्धवधस्तथा	BR-01-02-002-098c
गिरिव्रजे निरुद्धानां राज्ञां कृष्णेन मोक्षणम्	BR-01-02-002-099a
राजसूयेऽर्घसंवादे शिशुपालवधस्तथा	BR-01-02-002-099c
यज्ञे विभूतिं तां दृष्ट्वा दुःखामर्षान्वितस्य च	BR-01-02-002-100a
दुर्योधनस्यावहासो भीमेन च सभातले	BR-01-02-002-100c
यत्रास्य मन्युरुद्भूतो येन द्यूतमकारयत्	BR-01-02-002-101a
यत्र धर्मसुतं द्यूते शकुनिः कितवोऽजयत्	BR-01-02-002-101c
यत्र द्यूतार्णवे मग्नान्द्रौपदी नौरिवार्णवात्	BR-01-02-002-102a
तारयामास तांस्तीर्णाञ्ज्ञात्वा दुर्योधनो नृपः	BR-01-02-002-102c
पुनरेव ततो द्यूते समाह्वयत पाण्डवान्	BR-01-02-002-102e
एतत्सर्वं सभापर्व समाख्यातं महात्मना	BR-01-02-002-103a
अध्यायाः सप्ततिर्ज्ञेयास्तथा द्वौ चात्र सङ्यया	BR-01-02-002-103c
श्लोकानां द्वे सहस्रे तु पञ्च श्लोकशतानि च	BR-01-02-002-104a
श्लोकाश्चैकादश ज्ञेयाः पर्वण्यस्मिन्प्रकीर्तिताः	BR-01-02-002-104c
अतः परं तृतीयं तु ज्ञेयमारण्यकं महत्	BR-01-02-002-105a
पौरानुगमनं चैव धर्मपुत्रस्य धीमतः	BR-01-02-002-105c
वृष्णीनामागमो यत्र पाञ्चालानां च सर्वशः	BR-01-02-002-106a
यत्र सौभवधाख्यानं किर्मीरवध एव च	BR-01-02-002-106c
अस्त्रहेतोर्विवासश्च पार्थस्यामिततेजसः	BR-01-02-002-106e
महादेवेन युद्धं च किरातवपुषा सह	BR-01-02-002-107a
दर्शनं लोकपालानां स्वर्गारोहणमेव च	BR-01-02-002-107c
दर्शनं बृहदश्वस्य महर्षेर्भावितात्मनः	BR-01-02-002-108a
युधिष्ठिरस्य चार्तस्य व्यसने परिदेवनम्	BR-01-02-002-108c
नलोपाख्यानमत्रैव धर्मिष्ठं करुणोदयम्	BR-01-02-002-109a
दमयन्त्याः स्थितिर्यत्र नलस्य व्यसनागमे	BR-01-02-002-109c
वनवासगतानां च पाण्डवानां महात्मनाम्	BR-01-02-002-110a
स्वर्गे प्रवृत्तिराख्याता लोमशेनार्जुनस्य वै	BR-01-02-002-110c
तीर्थयात्रा तथैवात्र पाण्डवानां महात्मनाम्	BR-01-02-002-111a
जटासुरस्य तत्रैव वधः समुपवर्ण्यते	BR-01-02-002-111c
नियुक्तो भीमसेनश्च द्रौपद्या गन्धमादने	BR-01-02-002-112a
यत्र मन्दारपुष्पार्थं नलिनीं तामधर्षयत्	BR-01-02-002-112c
यत्रास्य सुमहद्युद्धमभवत्सह राक्षसैः	BR-01-02-002-113a
यक्षैश्चापि महावीर्यैर्मणिमत्प्रमुखैस्तथा	BR-01-02-002-113c
आगस्त्यमपि चाख्यानं यत्र वातापिभक्षणम्	BR-01-02-002-114a
लोपामुद्राभिगमनमपत्यार्थमृषेरपि	BR-01-02-002-114c
ततः श्येनकपोतीयमुपाख्यानमनन्तरम्	BR-01-02-002-115a
इन्द्रोऽग्निर्यत्र धर्मश्च अजिज्ञासञ्छिबिं नृपम्	BR-01-02-002-115c
ऋश्यशृङ्गस्य चरितं कौमारब्रह्मचारिणः	BR-01-02-002-116a
जामदग्न्यस्य रामस्य चरितं भूरितेजसः	BR-01-02-002-116c
कार्तवीर्यवधो यत्र हैहयानां च वर्ण्यते	BR-01-02-002-117a
सौकन्यमपि चाख्यानं च्यवनो यत्र भार्गवः	BR-01-02-002-117c
शर्यातियज्ञे नासत्यौ कृतवान्सोमपीथिनौ	BR-01-02-002-118a
ताभ्यां च यत्र स मुनिर्यौवनं प्रतिपादितः	BR-01-02-002-118c
जन्तूपाख्यानमत्रैव यत्र पुत्रेण सोमकः	BR-01-02-002-119a
पुत्रार्थमयजद्राजा लेभे पुत्रशतं च सः	BR-01-02-002-119c
अष्टावक्रीयमत्रैव विवादे यत्र बन्दिनम्	BR-01-02-002-120a
विजित्य सागरं प्राप्तं पितरं लब्धवानृषिः	BR-01-02-002-120c
अवाप्य दिव्यान्यस्त्राणि गुर्वर्थे सव्यसाचिना	BR-01-02-002-121a
निवातकवचैर्युद्धं हिरण्यपुरवासिभिः	BR-01-02-002-121c
समागमश्च पार्थस्य भ्रातृभिर्गन्धमादने	BR-01-02-002-122a
घोषयात्रा च गन्धर्वैर्यत्र युद्धं किरीटिनः	BR-01-02-002-122c
पुनरागमनं चैव तेषां द्वैतवनं सरः	BR-01-02-002-123a
जयद्रथेनापहारो द्रौपद्याश्चाश्रमान्तरात्	BR-01-02-002-123c
यत्रैनमन्वयाद्भीमो वायुवेगसमो जवे	BR-01-02-002-124a
मार्कण्डेयसमस्यायामुपाख्यानानि भागशः	BR-01-02-002-124c
सन्दर्शनं च कृष्णस्य संवादश्चैव सत्यया	BR-01-02-002-125a
व्रीहिद्रौणिकमाख्यानमैन्द्रद्युम्नं तथैव च	BR-01-02-002-125c
सावित्र्यौद्दालकीयं च वैन्योपाख्यानमेव च	BR-01-02-002-126a
रामायणमुपाख्यानमत्रैव बहुविस्तरम्	BR-01-02-002-126c
कर्णस्य परिमोषोऽत्र कुण्डलाभ्यां पुरन्दरात्	BR-01-02-002-127a
आरणेयमुपाख्यानं यत्र धर्मोऽन्वशात्सुतम्	BR-01-02-002-127c
जग्मुर्लब्धवरा यत्र पाण्डवाः पश्चिमां दिशम्	BR-01-02-002-127e
एतदारण्यकं पर्व तृतीयं परिकीर्तितम्	BR-01-02-002-128a
अत्राध्यायशते द्वे तु सङ्ख्याते परमर्षिणा	BR-01-02-002-128c
एकोनसप्ततिश्चैव तथाध्यायाः प्रकीर्तिताः	BR-01-02-002-128e
एकादश सहस्राणि श्लोकानां षट्शतानि च	BR-01-02-002-129a
चतुःषष्टिस्तथा श्लोकाः पर्वैतत्परिकीर्तितम्	BR-01-02-002-129c
अतः परं निबोधेदं वैराटं पर्वविस्तरम्	BR-01-02-002-130a
विराटनगरं गत्वा श्मशाने विपुलां शमीम्	BR-01-02-002-130c
दृष्ट्वा सन्निदधुस्तत्र पाण्डवा आयुधान्युत	BR-01-02-002-130e
यत्र प्रविश्य नगरं छद्मभिर्न्यवसन्त ते	BR-01-02-002-131a
दुरात्मनो वधो यत्र कीचकस्य वृकोदरात्	BR-01-02-002-131c
गोग्रहे यत्र पार्थेन निर्जिताः कुरवो युधि	BR-01-02-002-132a
गोधनं च विराटस्य मोक्षितं यत्र पाण्डवैः	BR-01-02-002-132c
विराटेनोत्तरा दत्ता स्नुषा यत्र किरीटिनः	BR-01-02-002-133a
अभिमन्युं समुद्दिश्य सौभद्रमरिघातिनम्	BR-01-02-002-133c
चतुर्थमेतद्विपुलं वैराटं पर्व वर्णितम्	BR-01-02-002-134a
अत्रापि परिसङ्ख्यातमध्यायानां महात्मना	BR-01-02-002-134c
सप्तषष्टिरथो पूर्णा श्लोकाग्रमपि मे शृणु	BR-01-02-002-135a
श्लोकानां द्वे सहस्रे तु श्लोकाः पञ्चाशदेव तु	BR-01-02-002-135c
पर्वण्यस्मिन्समाख्याताः सङ्यया परमर्षिणा	BR-01-02-002-135e
उद्योगपर्व विज्ञेयं पञ्चमं शृण्वतः परम्	BR-01-02-002-136a
उपप्लव्ये निविष्टेषु पाण्डवेषु जिगीषया	BR-01-02-002-136c
दुर्योधनोऽर्जुनश्चैव वासुदेवमुपस्थितौ	BR-01-02-002-136e
साहाय्यमस्मिन्समरे भवान्नौ कर्तुमर्हति	BR-01-02-002-137a
इत्युक्ते वचने कृष्णो यत्रोवाच महामतिः	BR-01-02-002-137c
अयुध्यमानमात्मानं मन्त्रिणं पुरुषर्षभौ	BR-01-02-002-138a
अक्षौहिणीं वा सैन्यस्य कस्य वा किं ददाम्यहम्	BR-01-02-002-138c
वव्रे दुर्योधनः सैन्यं मन्दात्मा यत्र दुर्मतिः	BR-01-02-002-139a
अयुध्यमानं सचिवं वव्रे कृष्णं धनञ्जयः	BR-01-02-002-139c
सञ्जयं प्रेषयामास शमार्थं पाण्डवान्प्रति	BR-01-02-002-140a
यत्र दूतं महाराजो धृतराष्ट्रः प्रतापवान्	BR-01-02-002-140c
श्रुत्वा च पाण्डवान्यत्र वासुदेवपुरोगमान्	BR-01-02-002-141a
प्रजागरः सम्प्रजज्ञे धृतराष्ट्रस्य चिन्तया	BR-01-02-002-141c
विदुरो यत्र वाक्यानि विचित्राणि हितानि च	BR-01-02-002-142a
श्रावयामास राजानं धृतराष्ट्रं मनीषिणम्	BR-01-02-002-142c
तथा सनत्सुजातेन यत्राध्यात्ममनुत्तमम्	BR-01-02-002-143a
मनस्तापान्वितो राजा श्रावितः शोकलालसः	BR-01-02-002-143c
प्रभाते राजसमितौ सञ्जयो यत्र चाभिभोः	BR-01-02-002-144a
ऐकात्म्यं वासुदेवस्य प्रोक्तवानर्जुनस्य च	BR-01-02-002-144c
यत्र कृष्णो दयापन्नः सन्धिमिच्छन्महायशाः	BR-01-02-002-145a
स्वयमागाच्छमं कर्तुं नगरं नागसाह्वयम्	BR-01-02-002-145c
प्रत्याख्यानं च कृष्णस्य राज्ञा दुर्योधनेन वै	BR-01-02-002-146a
शमार्थं याचमानस्य पक्षयोरुभयोर्हितम्	BR-01-02-002-146c
कर्णदुर्योधनादीनां दुष्टं विज्ञाय मन्त्रितम्	BR-01-02-002-147a
योगेश्वरत्वं कृष्णेन यत्र राजसु दर्शितम्	BR-01-02-002-147c
रथमारोप्य कृष्णेन यत्र कर्णोऽनुमन्त्रितः	BR-01-02-002-148a
उपायपूर्वं शौण्डीर्यात्प्रत्याख्यातश्च तेन सः	BR-01-02-002-148c
ततश्चाप्यभिनिर्यात्रा रथाश्वनरदन्तिनाम्	BR-01-02-002-149a
नगराद्धास्तिनपुराद्बलसङ्ख्यानमेव च	BR-01-02-002-149c
यत्र राज्ञा उलूकस्य प्रेषणं पाण्डवान्प्रति	BR-01-02-002-150a
श्वोभाविनि महायुद्धे दूत्येन क्रूरवादिना	BR-01-02-002-150c
रथातिरथसङ्ख्यानमम्बोपाख्यानमेव च	BR-01-02-002-150e
एतत्सुबहुवृत्तान्तं पञ्चमं पर्व भारते	BR-01-02-002-151a
उद्योगपर्व निर्दिष्टं सन्धिविग्रहसंश्रितम्	BR-01-02-002-151c
अध्यायाः सङ्यया त्वत्र षडशीतिशतं स्मृतम्	BR-01-02-002-152a
श्लोकानां षट्सहस्राणि तावन्त्येव शतानि च	BR-01-02-002-152c
श्लोकाश्च नवतिः प्रोक्तास्तथैवाष्टौ महात्मना	BR-01-02-002-153a
व्यासेनोदारमतिना पर्वण्यस्मिंस्तपोधनाः	BR-01-02-002-153c
अत ऊर्ध्वं विचित्रार्थं भीष्मपर्व प्रचक्षते	BR-01-02-002-154a
जम्बूखण्डविनिर्माणं यत्रोक्तं सञ्जयेन ह	BR-01-02-002-154c
यत्र युद्धमभूद्घोरं दशाहान्यतिदारुणम्	BR-01-02-002-155a
यत्र यौधिष्ठिरं सैन्यं विषादमगमत्परम्	BR-01-02-002-155c
कश्मलं यत्र पार्थस्य वासुदेवो महामतिः	BR-01-02-002-156a
मोहजं नाशयामास हेतुभिर्मोक्षदर्शनैः	BR-01-02-002-156c
शिखण्डिनं पुरस्कृत्य यत्र पार्थो महाधनुः	BR-01-02-002-157a
विनिघ्नन्निशितैर्बाणै रथाद्भीष्ममपातयत्	BR-01-02-002-157c
षष्ठमेतन्महापर्व भारते परिकीर्तितम्	BR-01-02-002-158a
अध्यायानां शतं प्रोक्तं सप्तदश तथापरे	BR-01-02-002-158c
पञ्च श्लोकसहस्राणि सङ्ययाष्टौ शतानि च	BR-01-02-002-159a
श्लोकाश्च चतुराशीतिः पर्वण्यस्मिन्प्रकीर्तिताः	BR-01-02-002-159c
व्यासेन वेदविदुषा सङ्ख्याता भीष्मपर्वणि	BR-01-02-002-159e
द्रोणपर्व ततश्चित्रं बहुवृत्तान्तमुच्यते	BR-01-02-002-160a
यत्र संशप्तकाः पार्थमपनिन्यू रणाजिरात्	BR-01-02-002-160c
भगदत्तो महाराजो यत्र शक्रसमो युधि	BR-01-02-002-161a
सुप्रतीकेन नागेन सह शस्तः किरीटिना	BR-01-02-002-161c
यत्राभिमन्युं बहवो जघ्नुर्लोकमहारथाः	BR-01-02-002-162a
जयद्रथमुखा बालं शूरमप्राप्तयौवनम्	BR-01-02-002-162c
हतेऽभिमन्यौ क्रुद्धेन यत्र पार्थेन संयुगे	BR-01-02-002-163a
अक्षौहिणीः सप्त हत्वा हतो राजा जयद्रथः	BR-01-02-002-163c
संशप्तकावशेषं च कृतं निःशेषमाहवे	BR-01-02-002-163e
अलम्बुसः श्रुतायुश्च जलसन्धश्च वीर्यवान्	BR-01-02-002-164a
सौमदत्तिर्विराटश्च द्रुपदश्च महारथः	BR-01-02-002-164c
घटोत्कचादयश्चान्ये निहता द्रोणपर्वणि	BR-01-02-002-164e
अश्वत्थामापि चात्रैव द्रोणे युधि निपातिते	BR-01-02-002-165a
अस्त्रं प्रादुश्चकारोग्रं नारायणममर्षितः	BR-01-02-002-165c
सप्तमं भारते पर्व महदेतदुदाहृतम्	BR-01-02-002-166a
अत्र ते पृथिवीपालाः प्रायशो निधनं गताः	BR-01-02-002-166c
द्रोणपर्वणि ये शूरा निर्दिष्टाः पुरुषर्षभाः	BR-01-02-002-166e
अध्यायानां शतं प्रोक्तमध्यायाः सप्ततिस्तथा	BR-01-02-002-167a
अष्टौ श्लोकसहस्राणि तथा नव शतानि च	BR-01-02-002-167c
श्लोका नव तथैवात्र सङ्ख्यातास्तत्त्वदर्शिना	BR-01-02-002-168a
पाराशर्येण मुनिना सञ्चिन्त्य द्रोणपर्वणि	BR-01-02-002-168c
अतः परं कर्णपर्व प्रोच्यते परमाद्भुतम्	BR-01-02-002-169a
सारथ्ये विनियोगश्च मद्रराजस्य धीमतः	BR-01-02-002-169c
आख्यातं यत्र पौराणं त्रिपुरस्य निपातनम्	BR-01-02-002-169e
प्रयाणे परुषश्चात्र संवादः कर्णशल्ययोः	BR-01-02-002-170a
हंसकाकीयमाख्यानमत्रैवाक्षेपसंहितम्	BR-01-02-002-170c
अन्योन्यं प्रति च क्रोधो युधिष्ठिरकिरीटिनोः	BR-01-02-002-171a
द्वैरथे यत्र पार्थेन हतः कर्णो महारथः	BR-01-02-002-171c
अष्टमं पर्व निर्दिष्टमेतद्भारतचिन्तकैः	BR-01-02-002-172a
एकोनसप्ततिः प्रोक्ता अध्यायाः कर्णपर्वणि	BR-01-02-002-172c
चत्वार्येव सहस्राणि नव श्लोकशतानि च	BR-01-02-002-172e
अतः परं विचित्रार्थं शल्यपर्व प्रकीर्तितम्	BR-01-02-002-173a
हतप्रवीरे सैन्ये तु नेता मद्रेश्वरोऽभवत्	BR-01-02-002-173c
वृत्तानि रथयुद्धानि कीर्त्यन्ते यत्र भागशः	BR-01-02-002-174a
विनाशः कुरुमुख्यानां शल्यपर्वणि कीर्त्यते	BR-01-02-002-174c
शल्यस्य निधनं चात्र धर्मराजान्महारथात्	BR-01-02-002-175a
गदायुद्धं तु तुमुलमत्रैव परिकीर्तितम्	BR-01-02-002-175c
सरस्वत्याश्च तीर्थानां पुण्यता परिकीर्तिता	BR-01-02-002-175e
नवमं पर्व निर्दिष्टमेतदद्भुतमर्थवत्	BR-01-02-002-176a
एकोनषष्टिरध्यायास्तत्र सङ्ख्याविशारदैः	BR-01-02-002-176c
सङ्ख्याता बहुवृत्तान्ताः श्लोकाग्रं चात्र शस्यते	BR-01-02-002-177a
त्रीणि श्लोकसहस्राणि द्वे शते विंशतिस्तथा	BR-01-02-002-177c
मुनिना सम्प्रणीतानि कौरवाणां यशोभृताम्	BR-01-02-002-177e
अतः परं प्रवक्ष्यामि सौप्तिकं पर्व दारुणम्	BR-01-02-002-178a
भग्नोरुं यत्र राजानं दुर्योधनममर्षणम्	BR-01-02-002-178c
व्यपयातेषु पार्थेषु त्रयस्तेऽभ्याययू रथाः	BR-01-02-002-179a
कृतवर्मा कृपो द्रौणिः सायाह्ने रुधिरोक्षिताः	BR-01-02-002-179c
प्रतिजज्ञे दृढक्रोधो द्रौणिर्यत्र महारथः	BR-01-02-002-180a
अहत्वा सर्वपाञ्चालान्धृष्टद्युम्नपुरोगमान्	BR-01-02-002-180c
पाण्डवांश्च सहामात्यान्न विमोक्ष्यामि दंशनम्	BR-01-02-002-180e
प्रसुप्तान्निशि विश्वस्तान्यत्र ते पुरुषर्षभाः	BR-01-02-002-181a
पाञ्चालान्सपरीवाराञ्जघ्नुर्द्रौणिपुरोगमाः	BR-01-02-002-181c
यत्रामुच्यन्त पार्थास्ते पञ्च कृष्णबलाश्रयात्	BR-01-02-002-182a
सात्यकिश्च महेष्वासः शेषाश्च निधनं गताः	BR-01-02-002-182c
द्रौपदी पुत्रशोकार्ता पितृभ्रातृवधार्दिता	BR-01-02-002-183a
कृतानशनसङ्कल्पा यत्र भर्तॄनुपाविशत्	BR-01-02-002-183c
द्रौपदीवचनाद्यत्र भीमो भीमपराक्रमः	BR-01-02-002-184a
अन्वधावत सङ्क्रुद्धो भारद्वाजं गुरोः सुतम्	BR-01-02-002-184c
भीमसेनभयाद्यत्र दैवेनाभिप्रचोदितः	BR-01-02-002-185a
अपाण्डवायेति रुषा द्रौणिरस्त्रमवासृजत्	BR-01-02-002-185c
मैवमित्यब्रवीत्कृष्णः शमयंस्तस्य तद्वचः	BR-01-02-002-186a
यत्रास्त्रमस्त्रेण च तच्छमयामास फाल्गुनः	BR-01-02-002-186c
द्रौणिद्वैपायनादीनां शापाश्चान्योन्यकारिताः	BR-01-02-002-187a
तोयकर्मणि सर्वेषां राज्ञामुदकदानिके	BR-01-02-002-187c
गूढोत्पन्नस्य चाख्यानं कर्णस्य पृथयात्मनः	BR-01-02-002-188a
सुतस्यैतदिह प्रोक्तं दशमं पर्व सौप्तिकम्	BR-01-02-002-188c
अष्टादशास्मिन्नध्यायाः पर्वण्युक्ता महात्मना	BR-01-02-002-189a
श्लोकाग्रमत्र कथितं शतान्यष्टौ तथैव च	BR-01-02-002-189c
श्लोकाश्च सप्ततिः प्रोक्ता यथावदभिसङ्यया	BR-01-02-002-190a
सौप्तिकैषीकसम्बन्धे पर्वण्यमितबुद्धिना	BR-01-02-002-190c
अत ऊर्ध्वमिदं प्राहुः स्त्रीपर्व करुणोदयम्	BR-01-02-002-191a
विलापो वीरपत्नीनां यत्रातिकरुणः स्मृतः	BR-01-02-002-191c
क्रोधावेशः प्रसादश्च गान्धारीधृतराष्ट्रयोः	BR-01-02-002-191e
यत्र तान्क्षत्रियाञ्छूरान्दिष्टान्ताननिवर्तिनः	BR-01-02-002-192a
पुत्रान्भ्रातॄन्पितॄंश्चैव ददृशुर्निहतान्रणे	BR-01-02-002-192c
यत्र राजा महाप्राज्ञः सर्वधर्मभृतां वरः	BR-01-02-002-193a
राज्ञां तानि शरीराणि दाहयामास शास्त्रतः	BR-01-02-002-193c
एतदेकादशं प्रोक्तं पर्वातिकरुणं महत्	BR-01-02-002-194a
सप्तविंशतिरध्यायाः पर्वण्यस्मिन्नुदाहृताः	BR-01-02-002-194c
श्लोकाः सप्तशतं चात्र पञ्चसप्ततिरुच्यते	BR-01-02-002-195a
सङ्यया भारताख्यानं कर्त्रा ह्यत्र महात्मना	BR-01-02-002-195c
प्रणीतं सज्जनमनोवैक्लव्याश्रुप्रवर्तकम्	BR-01-02-002-195e
अतः परं शान्तिपर्व द्वादशं बुद्धिवर्धनम्	BR-01-02-002-196a
यत्र निर्वेदमापन्नो धर्मराजो युधिष्ठिरः	BR-01-02-002-196c
घातयित्वा पितॄन्भ्रातॄन्पुत्रान्सम्बन्धिबान्धवान्	BR-01-02-002-196e
शान्तिपर्वणि धर्माश्च व्याख्याताः शरतल्पिकाः	BR-01-02-002-197a
राजभिर्वेदितव्या ये सम्यङ्नयबुभुत्सुभिः	BR-01-02-002-197c
आपद्धर्माश्च तत्रैव कालहेतुप्रदर्शकाः	BR-01-02-002-198a
यान्बुद्ध्वा पुरुषः सम्यक्सर्वज्ञत्वमवाप्नुयात्	BR-01-02-002-198c
मोक्षधर्माश्च कथिता विचित्रा बहुविस्तराः	BR-01-02-002-198e
द्वादशं पर्व निर्दिष्टमेतत्प्राज्ञजनप्रियम्	BR-01-02-002-199a
पर्वण्यत्र परिज्ञेयमध्यायानां शतत्रयम्	BR-01-02-002-199c
त्रिंशच्चैव तथाध्याया नव चैव तपोधनाः	BR-01-02-002-199e
श्लोकानां तु सहस्राणि कीर्तितानि चतुर्दश	BR-01-02-002-200a
पञ्च चैव शतान्याहुः पञ्चविंशतिसङ्यया	BR-01-02-002-200c
अत ऊर्ध्वं तु विज्ञेयमानुशासनमुत्तमम्	BR-01-02-002-201a
यत्र प्रकृतिमापन्नः श्रुत्वा धर्मविनिश्चयम्	BR-01-02-002-201c
भीष्माद्भागीरथीपुत्रात्कुरुराजो युधिष्ठिरः	BR-01-02-002-201e
व्यवहारोऽत्र कार्त्स्न्येन धर्मार्थीयो निदर्शितः	BR-01-02-002-202a
विविधानां च दानानां फलयोगाः पृथग्विधाः	BR-01-02-002-202c
तथा पात्रविशेषाश्च दानानां च परो विधिः	BR-01-02-002-203a
आचारविधियोगश्च सत्यस्य च परा गतिः	BR-01-02-002-203c
एतत्सुबहुवृत्तान्तमुत्तमं चानुशासनम्	BR-01-02-002-204a
भीष्मस्यात्रैव सम्प्राप्तिः स्वर्गस्य परिकीर्तिता	BR-01-02-002-204c
एतत्त्रयोदशं पर्व धर्मनिश्चयकारकम्	BR-01-02-002-205a
अध्यायानां शतं चात्र षट्चत्वारिंशदेव च	BR-01-02-002-205c
श्लोकानां तु सहस्राणि षट्सप्तैव शतानि च	BR-01-02-002-205e
ततोऽश्वमेधिकं नाम पर्व प्रोक्तं चतुर्दशम्	BR-01-02-002-206a
तत्संवर्तमरुत्तीयं यत्राख्यानमनुत्तमम्	BR-01-02-002-206c
सुवर्णकोशसम्प्राप्तिर्जन्म चोक्तं परिक्षितः	BR-01-02-002-207a
दग्धस्यास्त्राग्निना पूर्वं कृष्णात्सञ्जीवनं पुनः	BR-01-02-002-207c
चर्यायां हयमुत्सृष्टं पाण्डवस्यानुगच्छतः	BR-01-02-002-208a
तत्र तत्र च युद्धानि राजपुत्रैरमर्षणैः	BR-01-02-002-208c
चित्राङ्गदायाः पुत्रेण पुत्रिकाया धनञ्जयः	BR-01-02-002-209a
सङ्ग्रामे बभ्रुवाहेन संशयं चात्र दर्शितः	BR-01-02-002-209c
अश्वमेधे महायज्ञे नकुलाख्यानमेव च	BR-01-02-002-209e
इत्याश्वमेधिकं पर्व प्रोक्तमेतन्महाद्भुतम्	BR-01-02-002-210a
अत्राध्यायशतं त्रिंशत्त्रयोऽध्यायाश्च शब्दिताः	BR-01-02-002-210c
त्रीणि श्लोकसहस्राणि तावन्त्येव शतानि च	BR-01-02-002-211a
विंशतिश्च तथा श्लोकाः सङ्ख्यातास्तत्त्वदर्शिना	BR-01-02-002-211c
तत आश्रमवासाख्यं पर्व पञ्चदशं स्मृतम्	BR-01-02-002-212a
यत्र राज्यं परित्यज्य गान्धारीसहितो नृपः	BR-01-02-002-212c
धृतराष्ट्राश्रमपदं विदुरश्च जगाम ह	BR-01-02-002-212e
यं दृष्ट्वा प्रस्थितं साध्वी पृथाप्यनुययौ तदा	BR-01-02-002-213a
पुत्रराज्यं परित्यज्य गुरुशुश्रूषणे रता	BR-01-02-002-213c
यत्र राजा हतान्पुत्रान्पौत्रानन्यांश्च पार्थिवान्	BR-01-02-002-214a
लोकान्तरगतान्वीरानपश्यत्पुनरागतान्	BR-01-02-002-214c
ऋषेः प्रसादात्कृष्णस्य दृष्ट्वाश्चर्यमनुत्तमम्	BR-01-02-002-215a
त्यक्त्वा शोकं सदारश्च सिद्धिं परमिकां गतः	BR-01-02-002-215c
यत्र धर्मं समाश्रित्य विदुरः सुगतिं गतः	BR-01-02-002-216a
सञ्जयश्च महामात्रो विद्वान्गावल्गणिर्वशी	BR-01-02-002-216c
ददर्श नारदं यत्र धर्मराजो युधिष्ठिरः	BR-01-02-002-217a
नारदाच्चैव शुश्राव वृष्णीनां कदनं महत्	BR-01-02-002-217c
एतदाश्रमवासाख्यं पूर्वोक्तं सुमहाद्भुतम्	BR-01-02-002-218a
द्विचत्वारिंशदध्यायाः पर्वैतदभिसङ्यया	BR-01-02-002-218c
सहस्रमेकं श्लोकानां पञ्च श्लोकशतानि च	BR-01-02-002-219a
षडेव च तथा श्लोकाः सङ्ख्यातास्तत्त्वदर्शिना	BR-01-02-002-219c
अतः परं निबोधेदं मौसलं पर्व दारुणम्	BR-01-02-002-220a
यत्र ते पुरुषव्याघ्राः शस्त्रस्पर्शसहा युधि	BR-01-02-002-220c
ब्रह्मदण्डविनिष्पिष्टाः समीपे लवणाम्भसः	BR-01-02-002-220e
आपाने पानगलिता दैवेनाभिप्रचोदिताः	BR-01-02-002-221a
एरकारूपिभिर्वज्रैर्निजघ्नुरितरेतरम्	BR-01-02-002-221c
यत्र सर्वक्षयं कृत्वा तावुभौ रामकेशवौ	BR-01-02-002-222a
नातिचक्रमतुः कालं प्राप्तं सर्वहरं समम्	BR-01-02-002-222c
यत्रार्जुनो द्वारवतीमेत्य वृष्णिविनाकृताम्	BR-01-02-002-223a
दृष्ट्वा विषादमगमत्परां चार्तिं नरर्षभः	BR-01-02-002-223c
स सत्कृत्य यदुश्रेष्ठं मातुलं शौरिमात्मनः	BR-01-02-002-224a
ददर्श यदुवीराणामापाने वैशसं महत्	BR-01-02-002-224c
शरीरं वासुदेवस्य रामस्य च महात्मनः	BR-01-02-002-225a
संस्कारं लम्भयामास वृष्णीनां च प्रधानतः	BR-01-02-002-225c
स वृद्धबालमादाय द्वारवत्यास्ततो जनम्	BR-01-02-002-226a
ददर्शापदि कष्टायां गाण्डीवस्य पराभवम्	BR-01-02-002-226c
सर्वेषां चैव दिव्यानामस्त्राणामप्रसन्नताम्	BR-01-02-002-227a
नाशं वृष्णिकलत्राणां प्रभावानामनित्यताम्	BR-01-02-002-227c
दृष्ट्वा निर्वेदमापन्नो व्यासवाक्यप्रचोदितः	BR-01-02-002-228a
धर्मराजं समासाद्य सन्न्यासं समरोचयेत्	BR-01-02-002-228c
इत्येतन्मौसलं पर्व षोडशं परिकीर्तितम्	BR-01-02-002-229a
अध्यायाष्टौ समाख्याताः श्लोकानां च शतत्रयम्	BR-01-02-002-229c
महाप्रस्थानिकं तस्मादूर्ध्वं सप्तदशं स्मृतम्	BR-01-02-002-230a
यत्र राज्यं परित्यज्य पाण्डवाः पुरुषर्षभाः	BR-01-02-002-230c
द्रौपद्या सहिता देव्या सिद्धिं परमिकां गताः	BR-01-02-002-230e
अत्राध्यायास्त्रयः प्रोक्ताः श्लोकानां च शतं तथा	BR-01-02-002-231a
विंशतिश्च तथा श्लोकाः सङ्ख्यातास्तत्त्वदर्शिना	BR-01-02-002-231c
स्वर्गपर्व ततो ज्ञेयं दिव्यं यत्तदमानुषम्	BR-01-02-002-232a
अध्यायाः पञ्च सङ्ख्याताः पर्वैतदभिसङ्यया	BR-01-02-002-232c
श्लोकानां द्वे शते चैव प्रसङ्ख्याते तपोधनाः	BR-01-02-002-232e
अष्टादशैवमेतानि पर्वाण्युक्तान्यशेषतः	BR-01-02-002-233a
खिलेषु हरिवंशश्च भविष्यच्च प्रकीर्तितम्	BR-01-02-002-233c
एतदखिलमाख्यातं भारतं पर्वसङ्ग्रहात्	BR-01-02-002-234a
अष्टादश समाजग्मुरक्षौहिण्यो युयुत्सया	BR-01-02-002-234c
तन्महद्दारुणं युद्धमहान्यष्टादशाभवत्	BR-01-02-002-234e
यो विद्याच्चतुरो वेदान्साङ्गोपनिषदान्द्विजः	BR-01-02-002-235a
न चाख्यानमिदं विद्यान्नैव स स्याद्विचक्षणः	BR-01-02-002-235c
श्रुत्वा त्विदमुपाख्यानं श्राव्यमन्यन्न रोचते	BR-01-02-002-236a
पुंस्कोकिलरुतं श्रुत्वा रूक्षा ध्वाङ्क्षस्य वागिव	BR-01-02-002-236c
इतिहासोत्तमादस्माज्जायन्ते कविबुद्धयः	BR-01-02-002-237a
पञ्चभ्य इव भूतेभ्यो लोकसंविधयस्त्रयः	BR-01-02-002-237c
अस्याख्यानस्य विषये पुराणं वर्तते द्विजाः	BR-01-02-002-238a
अन्तरिक्षस्य विषये प्रजा इव चतुर्विधाः	BR-01-02-002-238c
क्रियागुणानां सर्वेषामिदमाख्यानमाश्रयः	BR-01-02-002-239a
इन्द्रियाणां समस्तानां चित्रा इव मनःक्रियाः	BR-01-02-002-239c
अनाश्रित्यैतदाख्यानं कथा भुवि न विद्यते	BR-01-02-002-240a
आहारमनपाश्रित्य शरीरस्येव धारणम्	BR-01-02-002-240c
इदं सर्वैः कविवरैराख्यानमुपजीव्यते	BR-01-02-002-241a
उदयप्रेप्सुभिर्भृत्यैरभिजात इवेश्वरः	BR-01-02-002-241c
द्वैपायनोष्ठपुटनिःसृतमप्रमेयं; पुण्यं पवित्रमथ पापहरं शिवं च	BR-01-02-002-242a
यो भारतं समधिगच्छति वाच्यमानं; किं तस्य पुष्करजलैरभिषेचनेन	BR-01-02-002-242c
आख्यानं तदिदमनुत्तमं महार्थं; विन्यस्तं महदिह पर्वसङ्ग्रहेण	BR-01-02-002-243a
श्रुत्वादौ भवति नृणां सुखावगाहं; विस्तीर्णं लवणजलं यथा प्लवेन	BR-01-02-002-243c
	
	
सूत उवाच	BR-01-02-003-001 
जनमेजयः पारिक्षितः सह भ्रातृभिः कुरुक्षेत्रे दीर्घसत्रमुपास्ते	BR-01-02-003-001A
तस्य भ्रातरस्त्रयः श्रुतसेन उग्रसेनो भीमसेन इति	BR-01-02-003-001B
तेषु तत्सत्रमुपासीनेषु तत्र श्वाभ्यागच्छत्सारमेयः	BR-01-02-003-002A
स जनमेजयस्य भ्रातृभिरभिहतो रोरूयमाणो मातुः समीपमुपागच्छत्	BR-01-02-003-002B
तं माता रोरूयमाणमुवाच	BR-01-02-003-003A
किं रोदिषि	BR-01-02-003-003B
केनास्यभिहत इति	BR-01-02-003-003C
स एवमुक्तो मातरं प्रत्युवाच	BR-01-02-003-004A
जनमेजयस्य भ्रातृभिरभिहतोऽस्मीति	BR-01-02-003-004B
तं माता प्रत्युवाच	BR-01-02-003-005A
व्यक्तं त्वया तत्रापराद्धं येनास्यभिहत इति	BR-01-02-003-005B
स तां पुनरुवाच	BR-01-02-003-006A
नापराध्यामि किञ्चित्	BR-01-02-003-006B
नावेक्षे हवींषि नावलिह इति	BR-01-02-003-006C
तच्छ्रुत्वा तस्य माता सरमा पुत्रशोकार्ता तत्सत्रमुपागच्छद्यत्र स जनमेजयः सह  भ्रातृभिर्दीर्घसत्रमुपास्ते	BR-01-02-003-007A
स तया क्रुद्धया तत्रोक्तः	BR-01-02-003-008A
अयं मे पुत्रो न किञ्चिदपराध्यति	BR-01-02-003-008B
किमर्थमभिहत इति	BR-01-02-003-008C
यस्माच्चायमभिहतोऽनपकारी तस्माददृष्टं त्वां भयमागमिष्यतीति	BR-01-02-003-008D
स जनमेजय एवमुक्तो देवशुन्या सरमया दृढं संभ्रान्तो विषण्णश्चासीत्	BR-01-02-003-009A
स तस्मिन्सत्रे समाप्ते हास्तिनपुरं प्रत्येत्य पुरोहितमनुरूपमन्विच्छमानः परं यत्नमकरोद्यो मे पापकृत्यां शमयेदिति	BR-01-02-003-010A
स कदाचिन्मृगयां यातः पारिक्षितो जनमेजयः कस्मिंश्चित्स्वविषयोद्देशे आश्रममपश्यत्	BR-01-02-003-011A
तत्र कश्चिदृषिरासां चक्रे श्रुतश्रवा नाम	BR-01-02-003-012A
तस्याभिमतः पुत्र आस्ते सोमश्रवा नाम	BR-01-02-003-012B
तस्य तं पुत्रमभिगम्य जनमेजयः पारिक्षितः पौरोहित्याय वव्रे	BR-01-02-003-013A
स नमस्कृत्य तमृषिमुवाच	BR-01-02-003-014A
भगवन्नयं तव पुत्रो मम पुरोहितोऽस्त्विति	BR-01-02-003-014B
स एवमुक्तः प्रत्युवाच	BR-01-02-003-015A
भो जनमेजय पुत्रोऽयं मम सर्प्यां जातः	BR-01-02-003-015B
महातपस्वी स्वाध्यायसम्पन्नो मत्तपोवीर्यसम्भृतो मच्छुक्रं पीतवत्यास्तस्याः कुक्षौ संवृद्धः	BR-01-02-003-015C
समर्थोऽयं भवतः सर्वाः पापकृत्याः शमयितुमन्तरेण महादेवकृत्याम्	BR-01-02-003-015D
अस्य त्वेकमुपांशुव्रतम्	BR-01-02-003-015E
यदेनं कश्चिद्ब्राह्मणः कञ्चिदर्थमभियाचेत्तं तस्मै दद्यादयम्	BR-01-02-003-015F
यद्येतदुत्सहसे ततो नयस्वैनमिति	BR-01-02-003-015G
तेनैवमुत्को जनमेजयस्तं प्रत्युवाच	BR-01-02-003-016A
भगवंस्तथा भविष्यतीति	BR-01-02-003-016B
स तं पुरोहितमुपादायोपावृत्तो भ्रातॄनुवाच	BR-01-02-003-017A
मयायं वृत उपाध्यायः	BR-01-02-003-017B
यदयं ब्रूयात्तत्कार्यमविचारयद्भिरिति	BR-01-02-003-017C
तेनैवमुक्ता भ्रातरस्तस्य तथा चक्रुः	BR-01-02-003-018A
स तथा भ्रातॄन्सन्दिश्य तक्षशिलां प्रत्यभिप्रतस्थे	BR-01-02-003-018B
तं च देशं वशे स्थापयामास	BR-01-02-003-018C
एतस्मिन्नन्तरे कश्चिदृषिर्धौम्यो नामायोदः	BR-01-02-003-019A
तस्य शिष्यास्त्रयो बभूवुरुपमन्युरारुणिर्वेदश्चेति	BR-01-02-003-019B
स एकं शिष्यमारुणिं पाञ्चाल्यं प्रेषयामास	BR-01-02-003-020A
गच्छ केदारखण्डं बधानेति	BR-01-02-003-020B
स उपाध्यायेन सन्दिष्ट आरुणिः पाञ्चाल्यस्तत्र गत्वा तत्केदारखण्डं बद्धुं नाशक्नोत्	BR-01-02-003-021A
स क्लिश्यमानोऽपश्यदुपायम्	BR-01-02-003-022A
भवत्वेवं करिष्यामीति	BR-01-02-003-022B
स तत्र संविवेश केदारखण्डे	BR-01-02-003-023A
शयाने तस्मिंस्तदुदकं तस्थौ	BR-01-02-003-023B
ततः कदाचिदुपाध्याय आयोदो धौम्यः शिष्यानपृच्छत्	BR-01-02-003-024A
क्व आरुणिः पाञ्चाल्यो गत इति	BR-01-02-003-024B
ते प्रत्यूचुः	BR-01-02-003-025A
भगवतैव प्रेषितो गच्छ केदारखण्डं बधानेति	BR-01-02-003-025B
स एवमुक्तस्ताञ्शिष्यान्प्रत्युवाच	BR-01-02-003-026A
तस्मात्सर्वे तत्र गच्छामो यत्र स इति	BR-01-02-003-026B
स तत्र गत्वा तस्याह्वानाय शब्दं चकार	BR-01-02-003-027A
भो आरुणे पाञ्चाल्य क्वासि	BR-01-02-003-027B
वत्सैहीति	BR-01-02-003-027C
स तच्छ्रुत्वा आरुणिरुपाध्यायवाक्यं तस्मात्केदारखण्डात्सहसोत्थाय तमुपाध्यायमुपतस्थे	BR-01-02-003-028A
प्रोवाच चैनम्	BR-01-02-003-028B
अयमस्म्यत्र केदारखण्डे निःसरमाणमुदकमवारणीयं संरोद्धुं संविष्टो भगवच्छब्दं श्रुत्वैव सहसा विदार्य केदारखण्डं भवन्तमुपस्थितः	BR-01-02-003-028C
तदभिवादये भगवन्तम्	BR-01-02-003-028D
आज्ञापयतु भवान्	BR-01-02-003-028E
किं करवाणीति	BR-01-02-003-028F
तमुपाध्यायोऽब्रवीत्	BR-01-02-003-029A
यस्माद्भवान्केदारखण्डमवदार्योत्थितस्तस्माद्भवानुद्दालक एव नाम्ना भविष्यतीति	BR-01-02-003-029B
स उपाध्यायेनानुगृहीतः	BR-01-02-003-030A
यस्मात्त्वया मद्वचोऽनुष्ठितं तस्माच्छ्रेयोऽवाप्स्यसीति	BR-01-02-003-030B
सर्वे च ते वेदाः प्रतिभास्यन्ति सर्वाणि च धर्मशास्त्राणीति	BR-01-02-003-030C
स एवमुक्त उपाध्यायेनेष्टं देशं जगाम	BR-01-02-003-031A
अथापरः शिष्यस्तस्यैवायोदस्य धौम्यस्योपमन्युर्नाम	BR-01-02-003-032A
तमुपाध्यायः प्रेषयामास	BR-01-02-003-033A
वत्सोपमन्यो गा रक्षस्वेति	BR-01-02-003-033B
स उपाध्यायवचनादरक्षद्गाः	BR-01-02-003-034A
स चाहनि गा रक्षित्वा दिवसक्षयेऽभ्यागम्योपाध्यायस्याग्रतः स्थित्वा नमश्चक्रे	BR-01-02-003-034B
तमुपाध्यायः पीवानमपश्यत्	BR-01-02-003-035A
उवाच चैनम्	BR-01-02-003-035B
वत्सोपमन्यो केन वृत्तिं कल्पयसि	BR-01-02-003-035C
पीवानसि दृढमिति	BR-01-02-003-035D
स उपाध्यायं प्रत्युवाच	BR-01-02-003-036A
भैक्षेण वृत्तिं कल्पयामीति	BR-01-02-003-036B
तमुपाध्यायः प्रत्युवाच	BR-01-02-003-037A
ममानिवेद्य भैक्षं नोपयोक्तव्यमिति	BR-01-02-003-037B
स तथेत्युक्त्वा पुनररक्षद्गाः	BR-01-02-003-038A
रक्षित्वा चागम्य तथैवोपाध्यायस्याग्रतः स्थित्वा नमश्चक्रे	BR-01-02-003-038B
तमुपाध्यायस्तथापि पीवानमेव दृष्ट्वोवाच	BR-01-02-003-039A
वत्सोपमन्यो सर्वमशेषतस्ते भैक्षं गृह्णामि	BR-01-02-003-039B
केनेदानीं वृत्तिं कल्पयसीति	BR-01-02-003-039C
स एवमुक्त उपाध्यायेन प्रत्युवाच	BR-01-02-003-040A
भगवते निवेद्य पूर्वमपरं चरामि	BR-01-02-003-040B
तेन वृत्तिं कल्पयामीति	BR-01-02-003-040C
तमुपाध्यायः प्रत्युवाच	BR-01-02-003-041A
नैषा न्याय्या गुरुवृत्तिः	BR-01-02-003-041B
अन्येषामपि वृत्त्युपरोधं करोष्येवं वर्तमानः	BR-01-02-003-041C
लुब्धोऽसीति	BR-01-02-003-041D
स तथेत्युक्त्वा गा अरक्षत्	BR-01-02-003-042A
रक्षित्वा च पुनरुपाध्यायगृहमागम्योपाध्यायस्याग्रतः स्थित्वा नमश्चक्रे	BR-01-02-003-042B
तमुपाध्यायस्तथापि पीवानमेव दृष्ट्वा पुनरुवाच	BR-01-02-003-043A
अहं ते सर्वं भैक्षं गृह्णामि न चान्यच्चरसि	BR-01-02-003-043B
पीवानसि	BR-01-02-003-043C
केन वृत्तिं कल्पयसीति	BR-01-02-003-043D
स उपाध्यायं प्रत्युवाच	BR-01-02-003-044A
भो एतासां गवां पयसा वृत्तिं कल्पयामीति	BR-01-02-003-044B
तमुपाध्यायः प्रत्युवाच	BR-01-02-003-045A
नैतन्न्याय्यं पय उपयोक्तुं भवतो मयाननुज्ञातमिति	BR-01-02-003-045B
स तथेति प्रतिज्ञाय गा रक्षित्वा पुनरुपाध्यायगृहानेत्य गुरोरग्रतः स्थित्वा नमश्चक्रे	BR-01-02-003-046A
तमुपाध्यायः पीवानमेवापश्यत्	BR-01-02-003-047A
उवाच चैनम्	BR-01-02-003-047B
भैक्षं नाश्नासि न चान्यच्चरसि	BR-01-02-003-047C
पयो न पिबसि	BR-01-02-003-047D
पीवानसि	BR-01-02-003-047E
केन वृत्तिं कल्पयसीति	BR-01-02-003-047F
स एवमुक्त उपाध्यायं प्रत्युवाच	BR-01-02-003-048A
भोः फेनं पिबामि यमिमे वत्सा मातॄणां स्तनं पिबन्त उद्गिरन्तीति	BR-01-02-003-048B
तमुपाध्यायः प्रत्युवाच	BR-01-02-003-049A
एते त्वदनुकम्पया गुणवन्तो वत्साः प्रभूततरं फेनमुद्गिरन्ति	BR-01-02-003-049B
तदेवमपि वत्सानां वृत्त्युपरोधं करोष्येवं वर्तमानः	BR-01-02-003-049C
फेनमपि भवान्न पातुमर्हतीति	BR-01-02-003-049D
स तथेति प्रतिज्ञाय निराहारस्ता गा अरक्षत्	BR-01-02-003-050A
तथा प्रतिषिद्धो भैक्षं नाश्नाति न चान्यच्चरति	BR-01-02-003-050B
पयो न पिबति	BR-01-02-003-050C
फेनं नोपयुङ्क्ते	BR-01-02-003-050D
स कदाचिदरण्ये क्षुधार्तोऽर्कपत्राण्यभक्षयत्	BR-01-02-003-051A
स तैरर्कपत्रैर्भक्षितैः क्षारकटूष्णविपाकिभिश्चक्षुष्युपहतोऽन्धोऽभवत्	BR-01-02-003-052A
सोऽन्धोऽपि चङ्क्रम्यमाणः कूपेऽपतत्	BR-01-02-003-052B
अथ तस्मिन्ननागच्छत्युपाध्यायः शिष्यानवोचत्	BR-01-02-003-053A
मयोपमन्युः सर्वतः प्रतिषिद्धः	BR-01-02-003-053B
स नियतं कुपितः	BR-01-02-003-053C
ततो नागच्छति चिरगतश्चेति	BR-01-02-003-053D
स एवमुक्त्वा गत्वारण्यमुपमन्योराह्वानं चक्रे	BR-01-02-003-054A
भो उपमन्यो क्वासि	BR-01-02-003-054B
वत्सैहीति	BR-01-02-003-054C
स तदाह्वानमुपाध्यायाच्छ्रुत्वा प्रत्युवाचोच्चैः	BR-01-02-003-055A
अयमस्मि भो उपाध्याय कूपे पतित इति	BR-01-02-003-055B
तमुपाध्यायः प्रत्युवाच	BR-01-02-003-056A
कथमसि कूपे पतित इति	BR-01-02-003-056B
स तं प्रत्युवाच	BR-01-02-003-057A
अर्कपत्राणि भक्षयित्वान्धीभूतोऽस्मि	BR-01-02-003-057B
अतः कूपे पतित इति	BR-01-02-003-057C
तमुपाध्यायः प्रत्युवाच	BR-01-02-003-058A
अश्विनौ स्तुहि	BR-01-02-003-058B
तौ त्वां चक्षुष्मन्तं करिष्यतो देवभिषजाविति	BR-01-02-003-058C
स एवमुक्त उपाध्यायेन स्तोतुं प्रचक्रमे देवावश्विनौ वाग्भिर्ऋग्भिः	BR-01-02-003-059A
प्र पूर्वगौ पूर्वजौ चित्रभानू; गिरा वा शंसामि तपनावनन्तौ	BR-01-02-003-060a
दिव्यौ सुपर्णौ विरजौ विमाना;वधिक्षियन्तौ भुवनानि विश्वा	BR-01-02-003-060c
हिरण्मयौ शकुनी सांपरायौ; नासत्यदस्रौ सुनसौ वैजयन्तौ	BR-01-02-003-061a
शुक्रं वयन्तौ तरसा सुवेमा;वभि व्ययन्तावसितं विवस्वत्	BR-01-02-003-061c
ग्रस्तां सुपर्णस्य बलेन वर्तिका;ममुञ्चतामश्विनौ सौभगाय	BR-01-02-003-062a
तावत्सुवृत्तावनमन्त मायया; सत्तमा गा अरुणा उदावहन्	BR-01-02-003-062c
षष्टिश्च गावस्त्रिशताश्च धेनव; एकं वत्सं सुवते तं दुहन्ति	BR-01-02-003-063a
नानागोष्ठा विहिता एकदोहना;स्तावश्विनौ दुहतो घर्ममुक्थ्यम्	BR-01-02-003-063c
एकां नाभिं सप्तशता अराः श्रिताः; प्रधिष्वन्या विंशतिरर्पिता अराः	BR-01-02-003-064a
अनेमि चक्रं परिवर्ततेऽजरं; मायाश्विनौ समनक्ति चर्षणी	BR-01-02-003-064c
एकं चक्रं वर्तते द्वादशारं प्रधि;षण्णाभिमेकाक्षममृतस्य धारणम्	BR-01-02-003-065a
यस्मिन्देवा अधि विश्वे विषक्ता;स्तावश्विनौ मुञ्चतो मा विषीदतम्	BR-01-02-003-065c
अश्विनाविन्द्रममृतं वृत्तभूयौ; तिरोधत्तामश्विनौ दासपत्नी	BR-01-02-003-066a
भित्त्वा गिरिमश्विनौ गामुदाचरन्तौ; तद्वृष्टमह्ना प्रथिता वलस्य	BR-01-02-003-066c
युवां दिशो जनयथो दशाग्रे; समानं मूर्ध्नि रथया वियन्ति	BR-01-02-003-067a
तासां यातमृषयोऽनुप्रयान्ति; देवा मनुष्याः क्षितिमाचरन्ति	BR-01-02-003-067c
युवां वर्णान्विकुरुथो विश्वरूपां;स्तेऽधिक्षियन्ति भुवनानि विश्वा	BR-01-02-003-068a
ते भानवोऽप्यनुसृताश्चरन्ति; देवा मनुष्याः क्षितिमाचरन्ति	BR-01-02-003-068c
तौ नासत्यावश्विनावामहे वां; स्रजं च यां बिभृथः पुष्करस्य	BR-01-02-003-069a
तौ नासत्यावमृतावृतावृधा;वृते देवास्तत्प्रपदेन सूते	BR-01-02-003-069c
मुखेन गर्भं लभतां युवानौ; गतासुरेतत्प्रपदेन सूते	BR-01-02-003-070a
सद्यो जातो मातरमत्ति गर्भ;स्तावश्विनौ मुञ्चथो जीवसे गाः	BR-01-02-003-070c
एवं तेनाभिष्टुतावश्विनावाजग्मतुः	BR-01-02-003-071A
आहतुश्चैनम्	BR-01-02-003-071B
प्रीतौ स्वः	BR-01-02-003-071C
एष तेऽपूपः	BR-01-02-003-071D
अशानैनमिति	BR-01-02-003-071E
स एवमुक्तः प्रत्युवाच	BR-01-02-003-072A
नानृतमूचतुर्भवन्तौ	BR-01-02-003-072B
न त्वहमेतमपूपमुपयोक्तुमुत्सहे अनिवेद्य गुरव इति	BR-01-02-003-072C
ततस्तमश्विनावूचतुः	BR-01-02-003-073A
आवाभ्यां पुरस्ताद्भवत उपाध्यायेनैवमेवाभिष्टुताभ्यामपूपः प्रीताभ्यां दत्तः	BR-01-02-003-073B
उपयुक्तश्च स तेनानिवेद्य गुरवे	BR-01-02-003-073C
त्वमपि तथैव कुरुष्व यथा कृतमुपाध्यायेनेति	BR-01-02-003-073D
स एवमुक्तः पुनरेव प्रत्युवाचैतौ	BR-01-02-003-074A
प्रत्यनुनये भवन्तावश्विनौ	BR-01-02-003-074B
नोत्सहेऽहमनिवेद्योपाध्यायायोपयोक्तुमिति	BR-01-02-003-074C
तमश्विनावाहतुः	BR-01-02-003-075A
प्रीतौ स्वस्तवानया गुरुवृत्त्या	BR-01-02-003-075B
उपाध्यायस्य ते कार्ष्णायसा दन्ताः	BR-01-02-003-075C
भवतो हिरण्मया भविष्यन्ति	BR-01-02-003-075D
चक्षुष्मांश्च भविष्यसि	BR-01-02-003-075E
श्रेयश्चावाप्स्यसीति	BR-01-02-003-075F
स एवमुक्तोऽश्विभ्यां लब्धचक्षुरुपाध्यायसकाशमागम्योपाध्यायमभिवाद्याचचक्षे	BR-01-02-003-076A
स चास्य प्रीतिमानभूत्	BR-01-02-003-076B
आह चैनम्	BR-01-02-003-077A
यथाश्विनावाहतुस्तथा त्वं श्रेयोऽवाप्स्यसीति	BR-01-02-003-077B
सर्वे च ते वेदाः प्रतिभास्यन्तीति	BR-01-02-003-077C
एषा तस्यापि परीक्षोपमन्योः	BR-01-02-003-078A
अथापरः शिष्यस्तस्यैवायोदस्य धौम्यस्य वेदो नाम	BR-01-02-003-079A
तमुपाध्यायः सन्दिदेश	BR-01-02-003-080A
वत्स वेद इहास्यताम्	BR-01-02-003-080B
भवता मद्गृहे कञ्चित्कालं शुश्रूषमाणेन भवितव्यम्	BR-01-02-003-080C
श्रेयस्ते भविष्यतीति	BR-01-02-003-080D
स तथेत्युक्त्वा गुरुकुले दीर्घकालं गुरुशुश्रूषणपरोऽवसत्	BR-01-02-003-081A
गौरिव नित्यं गुरुषु धूर्षु नियुज्यमानः शीतोष्णक्षुत्तृष्णादुःखसहः सर्वत्राप्रतिकूलः	BR-01-02-003-081B
तस्य महता कालेन गुरुः परितोषं जगाम	BR-01-02-003-082A
तत्परितोषाच्च श्रेयः सर्वज्ञतां चावाप	BR-01-02-003-082B
एषा तस्यापि परीक्षा वेदस्य	BR-01-02-003-082C
स उपाध्यायेनानुज्ञातः समावृत्तस्तस्माद्गुरुकुलवासाद्गृहाश्रमं प्रत्यपद्यत	BR-01-02-003-083A
तस्यापि स्वगृहे वसतस्त्रयः शिष्या बभूवुः	BR-01-02-003-083B
स शिष्यान्न किञ्चिदुवाच	BR-01-02-003-084A
कर्म वा क्रियतां गुरुशुश्रूषा वेति	BR-01-02-003-084B
दुःखाभिज्ञो हि गुरुकुलवासस्य शिष्यान्परिक्लेशेन योजयितुं नेयेष	BR-01-02-003-084C
अथ कस्यचित्कालस्य वेदं ब्राह्मणं जनमेजयः पौष्यश्च क्षत्रियावुपेत्योपाध्यायं वरयां चक्रतुः	BR-01-02-003-085A
स कदाचिद्याज्यकार्येणाभिप्रस्थित उत्तङ्कं नाम शिष्यं नियोजयामास	BR-01-02-003-086A
भो उत्तङ्क यत्किञ्चिदस्मद्गृहे परिहीयते तदिच्छाम्यहमपरिहीणं भवता क्रियमाणमिति	BR-01-02-003-086B
स एवं प्रतिसमादिश्योत्तङ्कं वेदः प्रवासं जगाम	BR-01-02-003-087A
अथोत्तङ्को गुरुशुश्रूषुर्गुरुनियोगमनुतिष्ठमानस्तत्र गुरुकुले वसति स्म	BR-01-02-003-088A
स वसंस्तत्रोपाध्यायस्त्रीभिः सहिताभिराहूयोक्तः	BR-01-02-003-089A
उपाध्यायिनी ते ऋतुमती	BR-01-02-003-089B
उपाध्यायश्च प्रोषितः	BR-01-02-003-089C
अस्या यथायमृतुर्वन्ध्यो न भवति तथा क्रियताम्	BR-01-02-003-089D
एतद्विषीदतीति	BR-01-02-003-089E
स एवमुक्तस्ताः स्त्रियः प्रत्युवाच	BR-01-02-003-090A
न मया स्त्रीणां वचनादिदमकार्यं कार्यम्	BR-01-02-003-090B
न ह्यहमुपाध्यायेन सन्दिष्टः	BR-01-02-003-090C
अकार्यमपि त्वया कार्यमिति	BR-01-02-003-090D
तस्य पुनरुपाध्यायः कालान्तरेण गृहानुपजगाम तस्मात्प्रवासात्	BR-01-02-003-091A
स तद्वृत्तं तस्याशेषमुपलभ्य प्रीतिमानभूत्	BR-01-02-003-091B
उवाच चैनम्	BR-01-02-003-092A
वत्सोत्तङ्क किं ते प्रियं करवाणीति	BR-01-02-003-092B
धर्मतो हि शुश्रूषितोऽस्मि भवता	BR-01-02-003-092C
तेन प्रीतिः परस्परेण नौ संवृद्धा	BR-01-02-003-092D
तदनुजाने भवन्तम्	BR-01-02-003-092E
सर्वामेव सिद्धिं प्राप्स्यसि	BR-01-02-003-092F
गम्यतामिति	BR-01-02-003-092G
स एवमुक्तः प्रत्युवाच	BR-01-02-003-093A
किं ते प्रियं करवाणीति	BR-01-02-003-093B
एवं ह्याहुः	BR-01-02-003-093C
यश्चाधर्मेण विब्रूयाद्यश्चाधर्मेण पृच्छति	BR-01-02-003-094A
तयोरन्यतरः प्रैति विद्वेषं चाधिगच्छति	BR-01-02-003-095A
सोऽहमनुज्ञातो भवता इच्छामीष्टं ते गुर्वर्थमुपहर्तुमिति	BR-01-02-003-095B
तेनैवमुक्त उपाध्यायः प्रत्युवाच	BR-01-02-003-096A
वत्सोत्तङ्क उष्यतां तावदिति	BR-01-02-003-096B
स कदाचित्तमुपाध्यायमाहोत्तङ्कः	BR-01-02-003-097A
आज्ञापयतु भवान्	BR-01-02-003-097B
किं ते प्रियमुपहरामि गुर्वर्थमिति	BR-01-02-003-097C
तमुपाध्यायः प्रत्युवाच	BR-01-02-003-098A
वत्सोत्तङ्क बहुशो मां चोदयसि गुर्वर्थमुपहरेयमिति	BR-01-02-003-098B
तद्गच्छ	BR-01-02-003-098C
एनां प्रविश्योपाध्यायिनीं पृच्छ किमुपहरामीति	BR-01-02-003-098D
एषा यद्ब्रवीति तदुपहरस्वेति	BR-01-02-003-098E
स एवमुक्त उपाध्यायेनोपाध्यायिनीमपृच्छत्	BR-01-02-003-099A
भवत्युपाध्यायेनास्म्यनुज्ञातो गृहं गन्तुम्	BR-01-02-003-099B
तदिच्छामीष्टं ते गुर्वर्थमुपहृत्यानृणो गन्तुम्	BR-01-02-003-099C
तदाज्ञापयतु भवती	BR-01-02-003-099D
किमुपहरामि गुर्वर्थमिति	BR-01-02-003-099E
सैवमुक्तोपाध्यायिन्युत्तङ्कं प्रत्युवाच	BR-01-02-003-100A
गच्छ पौष्यं राजानम्	BR-01-02-003-100B
भिक्षस्व तस्य क्षत्रियया पिनद्धे कुण्डले	BR-01-02-003-100C
ते आनयस्व	BR-01-02-003-100D
इतश्चतुर्थेऽहनि पुण्यकं भविता	BR-01-02-003-100E
ताभ्यामाबद्धाभ्यां ब्राह्मणान्परिवेष्टुमिच्छामि	BR-01-02-003-100F
शोभमाना यथा ताभ्यां कुण्डलाभ्यां तस्मिन्नहनि सम्पादयस्व	BR-01-02-003-100G
श्रेयो हि ते स्यात्क्षणं कुर्वत इति	BR-01-02-003-100H
स एवमुक्त उपाध्यायिन्या प्रातिष्ठतोत्तङ्कः	BR-01-02-003-101A
स पथि गच्छन्नपश्यदृषभमतिप्रमाणं तमधिरूढं च पुरुषमतिप्रमाणमेव	BR-01-02-003-101B
स पुरुष उत्तङ्कमभ्यभाषत	BR-01-02-003-102A
उत्तङ्कैतत्पुरीषमस्य ऋषभस्य भक्षयस्वेति	BR-01-02-003-102B
स एवमुक्तो नैच्छत्	BR-01-02-003-103A
तमाह पुरुषो भूयः	BR-01-02-003-104A
भक्षयस्वोत्तङ्क	BR-01-02-003-104B
मा विचारय	BR-01-02-003-104C
उपाध्यायेनापि ते भक्षितं पूर्वमिति	BR-01-02-003-104D
स एवमुक्तो बाढमित्युक्त्वा तदा तदृषभस्य पुरीषं मूत्रं च भक्षयित्वोत्तङ्कः प्रतस्थे यत्र स क्षत्रियः पौष्यः	BR-01-02-003-105A
तमुपेत्यापश्यदुत्तङ्क आसीनम्	BR-01-02-003-106A
स तमुपेत्याशीर्भिरभिनन्द्योवाच	BR-01-02-003-106B
अर्थी भवन्तमुपगतोऽस्मीति	BR-01-02-003-106C
स एनमभिवाद्योवाच	BR-01-02-003-107A
भगवन्पौष्यः खल्वहम्	BR-01-02-003-107B
किं करवाणीति	BR-01-02-003-107C
तमुवाचोत्तङ्कः	BR-01-02-003-108A
गुर्वर्थे कुण्डलाभ्यामर्थ्यागतोऽस्मीति ये ते क्षत्रियया पिनद्धे कुण्डले ते भवान्दातुमर्हतीति	BR-01-02-003-108B
तं पौष्यः प्रत्युवाच	BR-01-02-003-109A
प्रविश्यान्तःपुरं क्षत्रिया याच्यतामिति	BR-01-02-003-109B
स तेनैवमुक्तः प्रविश्यान्तःपुरं क्षत्रियां नापश्यत्	BR-01-02-003-110A
स पौष्यं पुनरुवाच	BR-01-02-003-111A
न युक्तं भवता वयमनृतेनोपचरितुम्	BR-01-02-003-111B
न हि ते क्षत्रियान्तःपुरे सन्निहिता	BR-01-02-003-111C
नैनां पश्यामीति	BR-01-02-003-111D
स एवमुक्तः पौष्यस्तं प्रत्युवाच	BR-01-02-003-112A
सम्प्रति भवानुच्छिष्टः	BR-01-02-003-112B
स्मर तावत्	BR-01-02-003-112C
न हि सा क्षत्रिया उच्छिष्टेनाशुचिना वा शक्या द्रष्टुम्	BR-01-02-003-112D
पतिव्रतात्वादेषा नाशुचेर्दर्शनमुपैतीति	BR-01-02-003-112E
अथैवमुक्त उत्तङ्कः स्मृत्वोवाच	BR-01-02-003-113A
अस्ति खलु मयोच्छिष्टेनोपस्पृष्टं शीघ्रं गच्छता चेति	BR-01-02-003-113B
तं पौष्यः प्रत्युवाच	BR-01-02-003-114A
एतत्तदेवं हि	BR-01-02-003-114B
न गच्छतोपस्पृष्टं भवति न स्थितेनेति	BR-01-02-003-114C
अथोत्तङ्कस्तथेत्युक्त्वा प्राङ्मुख उपविश्य सुप्रक्षालितपाणिपादवदनोऽशब्दाभिर्हृदयंगमाभिरद्भिरुपस्पृश्य त्रिः पीत्वा द्विः परिमृज्य खान्यद्भिरुपस्पृश्यान्तःपुरं प्रविश्य तां क्षत्रियामपश्यत्	BR-01-02-003-115A
सा च दृष्ट्वैवोत्तङ्कमभ्युत्थायाभिवाद्योवाच	BR-01-02-003-116A
स्वागतं ते भगवन्	BR-01-02-003-116B
आज्ञापय किं करवाणीति	BR-01-02-003-116C
स तामुवाच	BR-01-02-003-117A
एते कुण्डले गुर्वर्थं मे भिक्षिते दातुमर्हसीति	BR-01-02-003-117B
सा प्रीता तेन तस्य सद्भावेन पात्रमयमनतिक्रमणीयश्चेति मत्वा ते कुण्डले अवमुच्यास्मै प्रायच्छत्	BR-01-02-003-118A
आह चैनम्	BR-01-02-003-119A
एते कुण्डले तक्षको नागराजः प्रार्थयति	BR-01-02-003-119B
अप्रमत्तो नेतुमर्हसीति	BR-01-02-003-119C
स एवमुक्तस्तां क्षत्रियां प्रत्युवाच	BR-01-02-003-120A
भवति सुनिर्वृता भव	BR-01-02-003-120B
न मां शक्तस्तक्षको नागराजो धर्षयितुमिति	BR-01-02-003-120C
स एवमुक्त्वा तां क्षत्रियामामन्त्र्य पौष्यसकाशमागच्छत्	BR-01-02-003-121A
स तं दृष्ट्वोवाच	BR-01-02-003-122A
भोः पौष्य प्रीतोऽस्मीति	BR-01-02-003-122B
तं पौष्यः प्रत्युवाच	BR-01-02-003-123A
भगवंश्चिरस्य पात्रमासाद्यते	BR-01-02-003-123B
भवांश्च गुणवानतिथिः	BR-01-02-003-123C
तत्करिष्ये श्राद्धम्	BR-01-02-003-123D
क्षणः क्रियतामिति	BR-01-02-003-123E
तमुत्तङ्कः प्रत्युवाच	BR-01-02-003-124A
कृतक्षण एवास्मि	BR-01-02-003-124B
शीघ्रमिच्छामि यथोपपन्नमन्नमुपहृतं भवतेति	BR-01-02-003-124C
स तथेत्युक्त्वा यथोपपन्नेनान्नेनैनं भोजयामास	BR-01-02-003-125A
अथोत्तङ्कः शीतमन्नं सकेशं दृष्ट्वा अशुच्येतदिति मत्वा पौष्यमुवाच	BR-01-02-003-126A
यस्मान्मे अशुच्यन्नं ददासि तस्मदन्धो भविष्यसीति	BR-01-02-003-126B
तं पौष्यः प्रत्युवाच	BR-01-02-003-127A
यस्मात्त्वमप्यदुष्टमन्नं दूषयसि तस्मादनपत्यो भविष्यसीति	BR-01-02-003-127B
सोऽथ पौष्यस्तस्याशुचिभावमन्नस्यागमयामास	BR-01-02-003-128A
अथ तदन्नं मुक्तकेश्या स्त्रियोपहृतं सकेशमशुचि मत्वोत्तङ्कं प्रसादयामास	BR-01-02-003-129A
भगवन्नज्ञानादेतदन्नं सकेशमुपहृतं शीतं च	BR-01-02-003-129B
तत्क्षामये भवन्तम्	BR-01-02-003-129C
न भवेयमन्ध इति	BR-01-02-003-129D
तमुत्तङ्कः प्रत्युवाच	BR-01-02-003-130A
न मृषा ब्रवीमि	BR-01-02-003-130B
भूत्वा त्वमन्धो नचिरादनन्धो भविष्यसीति	BR-01-02-003-130C
ममापि शापो न भवेद्भवता दत्त इति	BR-01-02-003-130D
तं पौष्यः प्रत्युवाच	BR-01-02-003-131A
नाहं शक्तः शापं प्रत्यादातुम्	BR-01-02-003-131B
न हि मे मन्युरद्याप्युपशमं गच्छति	BR-01-02-003-131C
किं चैतद्भवता न ज्ञायते यथा	BR-01-02-003-131D
नावनीतं हृदयं ब्राह्मणस्य; वाचि क्षुरो निहितस्तीक्ष्णधारः	BR-01-02-003-132a
विपरीतमेतदुभयं क्षत्रियस्य; वाङ्नावनीती हृदयं तीक्ष्णधारम्	BR-01-02-003-132c
इति	BR-01-02-003-133A
तदेवं गते न शक्तोऽहं तीक्ष्णहृदयत्वात्तं शापमन्यथा कर्तुम्	BR-01-02-003-133B
गम्यतामिति	BR-01-02-003-133C
तमुत्तङ्कः प्रत्युवाच	BR-01-02-003-134A
भवताहमन्नस्याशुचिभावमागमय्य प्रत्यनुनीतः	BR-01-02-003-134B
प्राक्च तेऽभिहितम्	BR-01-02-003-134C
यस्माददुष्टमन्नं दूषयसि तस्मादनपत्यो भविष्यसीति	BR-01-02-003-134D
दुष्टे चान्ने नैष मम शापो भविष्यतीति	BR-01-02-003-134E
साधयामस्तावदित्युक्त्वा प्रातिष्ठतोत्तङ्कस्ते कुण्डले गृहीत्वा	BR-01-02-003-135A
सोऽपश्यत्पथि नग्नं श्रमणमागच्छन्तं मुहुर्मुहुर्दृश्यमानमदृश्यमानं च	BR-01-02-003-136A
अथोत्तङ्कस्ते कुण्डले भूमौ निक्षिप्योदकार्थं प्रचक्रमे	BR-01-02-003-136B
एतस्मिन्नन्तरे स श्रमणस्त्वरमाण उपसृत्य ते कुण्डले गृहीत्वा प्राद्रवत्	BR-01-02-003-137A
तमुत्तङ्कोऽभिसृत्य जग्राह	BR-01-02-003-137B
स तद्रूपं विहाय तक्षकरूपं कृत्वा सहसा धरण्यां विवृतं महाबिलं विवेश	BR-01-02-003-137C
प्रविश्य च नागलोकं स्वभवनमगच्छत्	BR-01-02-003-138A
तमुत्तङ्कोऽन्वाविवेश तेनैव बिलेन	BR-01-02-003-138B
प्रविश्य च नागानस्तुवदेभिः श्लोकैः	BR-01-02-003-138C
य ऐरावतराजानः सर्पाः समितिशोभनाः	BR-01-02-003-139a
वर्षन्त इव जीमूताः सविद्युत्पवनेरिताः	BR-01-02-003-139c
सुरूपाश्च विरूपाश्च तथा कल्माषकुण्डलाः	BR-01-02-003-140a
आदित्यवन्नाकपृष्ठे रेजुरैरावतोद्भवाः	BR-01-02-003-140c
बहूनि नागवर्त्मानि गङ्गायास्तीर उत्तरे	BR-01-02-003-141a
इच्छेत्कोऽर्कांशुसेनायां चर्तुमैरावतं विना	BR-01-02-003-141c
शतान्यशीतिरष्टौ च सहस्राणि च विंशतिः	BR-01-02-003-142a
सर्पाणां प्रग्रहा यान्ति धृतराष्ट्रो यदेजति	BR-01-02-003-142c
ये चैनमुपसर्पन्ति ये च दूरं परं गताः	BR-01-02-003-143a
अहमैरावतज्येष्ठभ्रातृभ्योऽकरवं नमः	BR-01-02-003-143c
यस्य वासः कुरुक्षेत्रे खाण्डवे चाभवत्सदा	BR-01-02-003-144a
तं काद्रवेयमस्तौषं कुण्डलार्थाय तक्षकम्	BR-01-02-003-144c
तक्षकश्चाश्वसेनश्च नित्यं सहचरावुभौ	BR-01-02-003-145a
कुरुक्षेत्रे निवसतां नदीमिक्षुमतीमनु	BR-01-02-003-145c
जघन्यजस्तक्षकस्य श्रुतसेनेति यः श्रुतः	BR-01-02-003-146a
अवसद्यो महद्द्युम्नि प्रार्थयन्नागमुख्यताम्	BR-01-02-003-146c
करवाणि सदा चाहं नमस्तस्मै महात्मने	BR-01-02-003-146e
एवं स्तुवन्नपि नागान्यदा ते कुण्डले नालभदथापश्यत्स्त्रियौ तन्त्रे अधिरोप्य पटं वयन्त्यौ	BR-01-02-003-147A
तस्मिंश्च तन्त्रे कृष्णाः सिताश्च तन्तवः	BR-01-02-003-148A
चक्रं चापश्यत्षड्भिः कुमारैः परिवर्त्यमानम्	BR-01-02-003-148B
पुरुषं चापश्यद्दर्शनीयम्	BR-01-02-003-148C
स तान्सर्वांस्तुष्टाव एभिर्मन्त्रवादश्लोकैः	BR-01-02-003-149A
त्रीण्यर्पितान्यत्र शतानि मध्ये; षष्टिश्च नित्यं चरति ध्रुवेऽस्मिन्	BR-01-02-003-150a
चक्रे चतुर्विंशतिपर्वयोगे; षड्यत्कुमाराः परिवर्तयन्ति	BR-01-02-003-150c
तन्त्रं चेदं विश्वरूपं युवत्यौ; वयतस्तन्तून्सततं वर्तयन्त्यौ	BR-01-02-003-151a
कृष्णान्सितांश्चैव विवर्तयन्त्यौ; भूतान्यजस्रं भुवनानि चैव	BR-01-02-003-151c
वज्रस्य भर्ता भुवनस्य गोप्ता; वृत्रस्य हन्ता नमुचेर्निहन्ता	BR-01-02-003-152a
कृष्णे वसानो वसने महात्मा; सत्यानृते यो विविनक्ति लोके	BR-01-02-003-152c
यो वाजिनं गर्भमपां पुराणं; वैश्वानरं वाहनमभ्युपेतः	BR-01-02-003-153a
नमः सदास्मै जगदीश्वराय; लोकत्रयेशाय पुरन्दराय	BR-01-02-003-153c
ततः स एनं पुरुषः प्राह	BR-01-02-003-154A
प्रीतोऽस्मि तेऽहमनेन स्तोत्रेण	BR-01-02-003-154B
किं ते प्रियं करवाणीति	BR-01-02-003-154C
स तमुवाच	BR-01-02-003-155A
नागा मे वशमीयुरिति	BR-01-02-003-155B
स एनं पुरुषः पुनरुवाच	BR-01-02-003-156A
एतमश्वमपाने धमस्वेति	BR-01-02-003-156B
स तमश्वमपानेऽधमत्	BR-01-02-003-157A
अथाश्वाद्धम्यमानात्सर्वस्रोतोभ्यः सधूमा अर्चिषोऽग्नेर्निष्पेतुः	BR-01-02-003-157B
ताभिर्नागलोको धूपितः	BR-01-02-003-158A
अथ ससंभ्रमस्तक्षकोऽग्नितेजोभयविषण्णस्ते कुण्डले गृहीत्वा सहसा स्वभवनान्निष्क्रम्योत्तङ्कमुवाच	BR-01-02-003-159A
एते कुण्डले प्रतिगृह्णातु भवानिति	BR-01-02-003-159B
स ते प्रतिजग्राहोत्तङ्कः	BR-01-02-003-160A
कुण्डले प्रतिगृह्याचिन्तयत्	BR-01-02-003-160B
अद्य तत्पुण्यकमुपाध्यायिन्याः	BR-01-02-003-160C
दूरं चाहमभ्यागतः	BR-01-02-003-160D
कथं नु खलु संभावयेयमिति	BR-01-02-003-160E
तत एनं चिन्तयानमेव स पुरुष उवाच	BR-01-02-003-161A
उत्तङ्क एनमश्वमधिरोह	BR-01-02-003-161B
एष त्वां क्षणादेवोपाध्यायकुलं प्रापयिष्यतीति	BR-01-02-003-161C
स तथेत्युक्त्वा तमश्वमधिरुह्य प्रत्याजगामोपाध्यायकुलम्	BR-01-02-003-162A
उपाध्यायिनी च स्नाता केशानावपयन्त्युपविष्टोत्तङ्को नागच्छतीति शापायास्य मनो दधे	BR-01-02-003-162B
अथोत्तङ्कः प्रविश्य उपाध्यायिनीमभ्यवादयत्	BR-01-02-003-163A
ते चास्यै कुण्डले प्रायच्छत्	BR-01-02-003-163B
सा चैनं प्रत्युवाच	BR-01-02-003-164A
उत्तङ्क देशे कालेऽभ्यागतः	BR-01-02-003-164B
स्वागतं ते वत्स	BR-01-02-003-164C
मनागसि मया न शप्तः	BR-01-02-003-164D
श्रेयस्तवोपस्थितम्	BR-01-02-003-164E
सिद्धिमाप्नुहीति	BR-01-02-003-164F
अथोत्तङ्क उपाध्यायमभ्यवादयत्	BR-01-02-003-165A
तमुपाध्यायः प्रत्युवाच	BR-01-02-003-165B
वत्सोत्तङ्क स्वागतं ते	BR-01-02-003-165C
किं चिरं कृतमिति	BR-01-02-003-165D
तमुत्तङ्क उपाध्यायं प्रत्युवाच	BR-01-02-003-166A
भोस्तक्षकेण नागराजेन विघ्नः कृतोऽस्मिन्कर्मणि	BR-01-02-003-166B
तेनास्मि नागलोकं नीतः	BR-01-02-003-166C
तत्र च मया दृष्टे स्त्रियौ तन्त्रेऽधिरोप्य पटं वयन्त्यौ	BR-01-02-003-167A
तस्मिंश्च तन्त्रे कृष्णाः सिताश्च तन्तवः	BR-01-02-003-167B
किं तत्	BR-01-02-003-167C
तत्र च मया चक्रं दृष्टं द्वादशारम्	BR-01-02-003-168A
षट्चैनं कुमाराः परिवर्तयन्ति	BR-01-02-003-168B
तदपि किम्	BR-01-02-003-168C
पुरुषश्चापि मया दृष्टः	BR-01-02-003-169A
स पुनः कः	BR-01-02-003-169B
अश्वश्चातिप्रमाणयुक्तः	BR-01-02-003-170A
स चापि कः	BR-01-02-003-170B
पथि गच्छता मया ऋषभो दृष्टः	BR-01-02-003-171A
तं च पुरुषोऽधिरूढः	BR-01-02-003-171B
तेनास्मि सोपचारमुक्तः	BR-01-02-003-171C
उत्तङ्कास्य ऋषभस्य पुरीषं भक्षय	BR-01-02-003-171D
उपाध्यायेनापि ते भक्षितमिति	BR-01-02-003-171E
ततस्तद्वचनान्मया तदृषभस्य पुरीषमुपयुक्तम्	BR-01-02-003-171F
तदिच्छामि भवतोपदिष्टं किं तदिति	BR-01-02-003-171G
तेनैवमुक्त उपाध्यायः प्रत्युवाच	BR-01-02-003-172A
ये ते स्त्रियौ धाता विधाता च	BR-01-02-003-172B
ये च ते कृष्णाः सिताश्च तन्तवस्ते रात्र्यहनी	BR-01-02-003-172C
यदपि तच्चक्रं द्वादशारं षट्कुमाराः परिवर्तयन्ति ते ऋतवः षट्संवत्सरश्चक्रम्	BR-01-02-003-173A
यः पुरुषः स पर्जन्यः	BR-01-02-003-173B
योऽश्वः सोऽग्निः	BR-01-02-003-173C
य ऋषभस्त्वया पथि गच्छता दृष्टः स ऐरावतो नागराजः	BR-01-02-003-174A
यश्चैनमधिरूढः स इन्द्रः	BR-01-02-003-174B
यदपि ते पुरीषं भक्षितं तस्य ऋषभस्य तदमृतम्	BR-01-02-003-174C
तेन खल्वसि न व्यापन्नस्तस्मिन्नागभवने	BR-01-02-003-175A
स चापि मम सखा इन्द्रः	BR-01-02-003-175B
तदनुग्रहात्कुण्डले गृहीत्वा पुनरभ्यागतोऽसि	BR-01-02-003-176A
तत्सौम्य गम्यताम्	BR-01-02-003-176B
अनुजाने भवन्तम्	BR-01-02-003-176C
श्रेयोऽवाप्स्यसीति	BR-01-02-003-176D
स उपाध्यायेनानुज्ञात उत्तङ्कः क्रुद्धस्तक्षकस्य प्रतिचिकीर्षमाणो हास्तिनपुरं प्रतस्थे	BR-01-02-003-177A
स हास्तिनपुरं प्राप्य नचिराद्द्विजसत्तमः	BR-01-02-003-178a
समागच्छत राजानमुत्तङ्को जनमेजयम्	BR-01-02-003-178c
पुरा तक्षशिलातस्तं निवृत्तमपराजितम्	BR-01-02-003-179a
सम्यग्विजयिनं दृष्ट्वा समन्तान्मन्त्रिभिर्वृतम्	BR-01-02-003-179c
तस्मै जयाशिषः पूर्वं यथान्यायं प्रयुज्य सः	BR-01-02-003-180a
उवाचैनं वचः काले शब्दसम्पन्नया गिरा	BR-01-02-003-180c
अन्यस्मिन्करणीये त्वं कार्ये पार्थिवसत्तम	BR-01-02-003-181a
बाल्यादिवान्यदेव त्वं कुरुषे नृपसत्तम	BR-01-02-003-181c
एवमुक्तस्तु विप्रेण स राजा प्रत्युवाच ह	BR-01-02-003-182a
जनमेजयः प्रसन्नात्मा सम्यक्सम्पूज्य तं मुनिम्	BR-01-02-003-182c
आसां प्रजानां परिपालनेन; स्वं क्षत्रधर्मं परिपालयामि	BR-01-02-003-183a
प्रब्रूहि वा किं क्रियतां द्विजेन्द्र; शुश्रूषुरस्म्यद्य वचस्त्वदीयम्	BR-01-02-003-183c
स एवमुक्तस्तु नृपोत्तमेन; द्विजोत्तमः पुण्यकृतां वरिष्ठः	BR-01-02-003-184a
उवाच राजानमदीनसत्त्वं; स्वमेव कार्यं नृपतेश्च यत्तत्	BR-01-02-003-184c
तक्षकेण नरेन्द्रेन्द्र येन ते हिंसितः पिता	BR-01-02-003-185a
तस्मै प्रतिकुरुष्व त्वं पन्नगाय दुरात्मने	BR-01-02-003-185c
कार्यकालं च मन्येऽहं विधिदृष्टस्य कर्मणः	BR-01-02-003-186a
तद्गच्छापचितिं राजन्पितुस्तस्य महात्मनः	BR-01-02-003-186c
तेन ह्यनपराधी स दष्टो दुष्टान्तरात्मना	BR-01-02-003-187a
पञ्चत्वमगमद्राजा वज्राहत इव द्रुमः	BR-01-02-003-187c
बलदर्पसमुत्सिक्तस्तक्षकः पन्नगाधमः	BR-01-02-003-188a
अकार्यं कृतवान्पापो योऽदशत्पितरं तव	BR-01-02-003-188c
राजर्षिवंशगोप्तारममरप्रतिमं नृपम्	BR-01-02-003-189a
जघान काश्यपं चैव न्यवर्तयत पापकृत्	BR-01-02-003-189c
दग्धुमर्हसि तं पापं ज्वलिते हव्यवाहने	BR-01-02-003-190a
सर्पसत्रे महाराज त्वयि तद्धि विधीयते	BR-01-02-003-190c
एवं पितुश्चापचितिं गतवांस्त्वं भविष्यसि	BR-01-02-003-191a
मम प्रियं च सुमहत्कृतं राजन्भविष्यति	BR-01-02-003-191c
कर्मणः पृथिवीपाल मम येन दुरात्मना	BR-01-02-003-192a
विघ्नः कृतो महाराज गुर्वर्थं चरतोऽनघ	BR-01-02-003-192c
एतच्छ्रुत्वा तु नृपतिस्तक्षकस्य चुकोप ह	BR-01-02-003-193a
उत्तङ्कवाक्यहविषा दीप्तोऽग्निर्हविषा यथा	BR-01-02-003-193c
अपृच्छच्च तदा राजा मन्त्रिणः स्वान्सुदुःखितः	BR-01-02-003-194a
उत्तङ्कस्यैव सान्निध्ये पितुः स्वर्गगतिं प्रति	BR-01-02-003-194c
तदैव हि स राजेन्द्रो दुःखशोकाप्लुतोऽभवत्	BR-01-02-003-195a
यदैव पितरं वृत्तमुत्तङ्कादशृणोत्तदा	BR-01-02-003-195c
	
	
लोमहर्षणपुत्र उग्रश्रवाः सूतः पौराणिको नैमिषारण्ये शौनकस्य कुलपतेर्द्वादशवार्षिके सत्रे ऋषीनभ्यागतानुपतस्थे	BR-01-04-004-001A
पौराणिकः पुराणे कृतश्रमः स तान्कृताञ्जलिरुवाच	BR-01-04-004-002A
किं भवन्तः श्रोतुमिच्छन्ति	BR-01-04-004-002B
किमहं ब्रुवाणीति	BR-01-04-004-002C
तमृषय ऊचुः	BR-01-04-004-003A
परमं लोमहर्षणे प्रक्ष्यामस्त्वां वक्ष्यसि च नः शुश्रूषतां कथायोगम्	BR-01-04-004-003B
तद्भगवांस्तु तावच्छौनकोऽग्निशरणमध्यास्ते	BR-01-04-004-003C
योऽसौ दिव्याः कथा वेद देवतासुरसङ्कथाः	BR-01-04-004-004a
मनुष्योरगगन्धर्वकथा वेद च सर्वशः	BR-01-04-004-004c
स चाप्यस्मिन्मखे सौते विद्वान्कुलपतिर्द्विजः	BR-01-04-004-005a
दक्षो धृतव्रतो धीमाञ्शास्त्रे चारण्यके गुरुः	BR-01-04-004-005c
सत्यवादी शमपरस्तपस्वी नियतव्रतः	BR-01-04-004-006a
सर्वेषामेव नो मान्यः स तावत्प्रतिपाल्यताम्	BR-01-04-004-006c
तस्मिन्नध्यासति गुरावासनं परमार्चितम्	BR-01-04-004-007a
ततो वक्ष्यसि यत्त्वां स प्रक्ष्यति द्विजसत्तमः	BR-01-04-004-007c
सूत उवाच	BR-01-04-004-008
एवमस्तु गुरौ तस्मिन्नुपविष्टे महात्मनि	BR-01-04-004-008a
तेन पृष्टः कथाः पुण्या वक्ष्यामि विविधाश्रयाः	BR-01-04-004-008c
सोऽथ विप्रर्षभः कार्यं कृत्वा सर्वं यथाक्रमम्	BR-01-04-004-009a
देवान्वाग्भिः पितॄनद्भिस्तर्पयित्वाजगाम ह	BR-01-04-004-009c
यत्र ब्रह्मर्षयः सिद्धास्त आसीना यतव्रताः	BR-01-04-004-010a
यज्ञायतनमाश्रित्य सूतपुत्रपुरःसराः	BR-01-04-004-010c
ऋत्विक्ष्वथ सदस्येषु स वै गृहपतिस्ततः	BR-01-04-004-011a
उपविष्टेषूपविष्टः ससशौनकोऽथाब्रवीदिदम् 	BR-01-04-004-011c
	
	
शौनक उवाच	BR-01-04-005-001 
पुराणमखिलं तात पिता तेऽधीतवान्पुरा	BR-01-04-005-001a
कच्चित्त्वमपि तत्सर्वमधीषे लोमहर्षणे	BR-01-04-005-001c
पुराणे हि कथा दिव्या आदिवंशाश्च धीमताम्	BR-01-04-005-002a
कथ्यन्ते ताः पुरास्माभिः श्रुताः पूर्वं पितुस्तव	BR-01-04-005-002c
तत्र वंशमहं पूर्वं श्रोतुमिच्छामि भार्गवम्	BR-01-04-005-003a
कथयस्व कथामेतां कल्याः स्म श्रवणे तव	BR-01-04-005-003c
सूत उवाच	BR-01-04-005-004
यदधीतं पुरा सम्यग्द्विजश्रेष्ठ महात्मभिः	BR-01-04-005-004a
वैशंपायनविप्राद्यैस्तैश्चापि कथितं पुरा	BR-01-04-005-004c
यदधीतं च पित्रा मे सम्यक्चैव ततो मया	BR-01-04-005-005a
तत्तावच्छृणु यो देवैः सेन्द्रैः साग्निमरुद्गणैः	BR-01-04-005-005c
पूजितः प्रवरो वंशो भृगूणां भृगुनन्दन	BR-01-04-005-005e
इमं वंशमहं ब्रह्मन्भार्गवं ते महामुने	BR-01-04-005-006a
निगदामि कथायुक्तं पुराणाश्रयसंयुतम्	BR-01-04-005-006c
भृगोः सुदयितः पुत्रश्च्यवनो नाम भार्गवः	BR-01-04-005-007a
च्यवनस्यापि दायादः प्रमतिर्नाम धार्मिकः	BR-01-04-005-007c
प्रमतेरप्यभूत्पुत्रो घृताच्यां रुरुरित्युत	BR-01-04-005-007e
रुरोरपि सुतो जज्ञे शुनको वेदपारगः	BR-01-04-005-008a
प्रमद्वरायां धर्मात्मा तव पूर्वपितामहात्	BR-01-04-005-008c
तपस्वी च यशस्वी च श्रुतवान्ब्रह्मवित्तमः	BR-01-04-005-009a
धर्मिष्ठः सत्यवादी च नियतो नियतेन्द्रियः	BR-01-04-005-009c
शौनक उवाच	BR-01-04-005-010 
सूतपुत्र यथा तस्य भार्गवस्य महात्मनः	BR-01-04-005-010a
च्यवनत्वं परिख्यातं तन्ममाचक्ष्व पृच्छतः	BR-01-04-005-010c
सूत उवाच	BR-01-04-005-011
भृगोः सुदयिता भार्या पुलोमेत्यभिविश्रुता	BR-01-04-005-011a
तस्यां गर्भः समभवद्भृगोर्वीर्यसमुद्भवः	BR-01-04-005-011c
तस्मिन्गर्भे सम्भृतेऽथ पुलोमायां भृगूद्वह	BR-01-04-005-012a
समये समशीलिन्यां धर्मपत्न्यां यशस्विनः	BR-01-04-005-012c
अभिषेकाय निष्क्रान्ते भृगौ धर्मभृतां वरे	BR-01-04-005-013a
आश्रमं तस्य रक्षोऽथ पुलोमाभ्याजगाम ह	BR-01-04-005-013c
तं प्रविश्याश्रमं दृष्ट्वा भृगोर्भार्यामनिन्दिताम्	BR-01-04-005-014a
हृच्छयेन समाविष्टो विचेताः समपद्यत	BR-01-04-005-014c
अभ्यागतं तु तद्रक्षः पुलोमा चारुदर्शना	BR-01-04-005-015a
न्यमन्त्रयत वन्येन फलमूलादिना तदा	BR-01-04-005-015c
तां तु रक्षस्ततो ब्रह्मन्हृच्छयेनाभिपीडितम्	BR-01-04-005-016a
दृष्ट्वा हृष्टमभूत्तत्र जिहीर्षुस्तामनिन्दिताम्	BR-01-04-005-016c
अथाग्निशरणेऽपश्यज्ज्वलितं जातवेदसम्	BR-01-04-005-017a
तमपृच्छत्ततो रक्षः पावकं ज्वलितं तदा	BR-01-04-005-017c
शंस मे कस्य भार्येयमग्ने पृष्ट ऋतेन वै	BR-01-04-005-018a
सत्यस्त्वमसि सत्यं मे वद पावक पृच्छते	BR-01-04-005-018c
मया हीयं पूर्ववृता भार्यार्थे वरवर्णिनी	BR-01-04-005-019a
पश्चात्त्विमां पिता प्रादाद्भृगवेऽनृतकारिणे	BR-01-04-005-019c
सेयं यदि वरारोहा भृगोर्भार्या रहोगता	BR-01-04-005-020a
तथा सत्यं समाख्याहि जिहीर्षाम्याश्रमादिमाम्	BR-01-04-005-020c
मन्युर्हि हृदयं मेऽद्य प्रदहन्निव तिष्ठति	BR-01-04-005-021a
मत्पूर्वभार्यां यदिमां भृगुः प्राप सुमध्यमाम्	BR-01-04-005-021c
तद्रक्ष एवमामन्त्र्य ज्वलितं जातवेदसम्	BR-01-04-005-022a
शङ्कमानो भृगोर्भार्यां पुनः पुनरपृच्छत	BR-01-04-005-022c
त्वमग्ने सर्वभूतानामन्तश्चरसि नित्यदा	BR-01-04-005-023a
साक्षिवत्पुण्यपापेषु सत्यं ब्रूहि कवे वचः	BR-01-04-005-023c
मत्पूर्वभार्यापहृता भृगुणानृतकारिणा	BR-01-04-005-024a
सेयं यदि तथा मे त्वं सत्यमाख्यातुमर्हसि	BR-01-04-005-024c
श्रुत्वा त्वत्तो भृगोर्भार्यां हरिष्याम्यहमाश्रमात्	BR-01-04-005-025a
जातवेदः पश्यतस्ते वद सत्यां गिरं मम	BR-01-04-005-025c
तस्य तद्वचनं श्रुत्वा सप्तार्चिर्दुःखितो भृशम्	BR-01-04-005-026a
भीतोऽनृताच्च शापाच्च भृगोरित्यब्रवीच्छनैः	BR-01-04-005-026c
	
	
सूत उवाच	BR-01-04-006-001 
अग्नेरथ वचः श्रुत्वा तद्रक्षः प्रजहार ताम्	BR-01-04-006-001a
ब्रह्मन्वराहरूपेण मनोमारुतरंहसा	BR-01-04-006-001c
ततः स गर्भो निवसन्कुक्षौ भृगुकुलोद्वह	BR-01-04-006-002a
रोषान्मातुश्च्युतः कुक्षेश्च्यवनस्तेन सोऽभवत्	BR-01-04-006-002c
तं दृष्ट्वा मातुरुदराच्च्युतमादित्यवर्चसम्	BR-01-04-006-003a
तद्रक्षो भस्मसाद्भूतं पपात परिमुच्य ताम्	BR-01-04-006-003c
सा तमादाय सुश्रोणी ससार भृगुनन्दनम्	BR-01-04-006-004a
च्यवनं भार्गवं ब्रह्मन्पुलोमा दुःखमूर्च्छिता	BR-01-04-006-004c
तां ददर्श स्वयं ब्रह्मा सर्वलोकपितामहः	BR-01-04-006-005a
रुदतीं बाष्पपूर्णाक्षीं भृगोर्भार्यामनिन्दिताम्	BR-01-04-006-005c
सान्त्वयामास भगवान्वधूं ब्रह्मा पितामहः	BR-01-04-006-005e
अश्रुबिन्दूद्भवा तस्याः प्रावर्तत महानदी	BR-01-04-006-006a
अनुवर्तती सृतिं तस्या भृगोः पत्न्या यशस्विनः	BR-01-04-006-006c
तस्या मार्गं सृतवतीं दृष्ट्वा तु सरितं तदा	BR-01-04-006-007a
नाम तस्यास्तदा नद्याश्चक्रे लोकपितामहः	BR-01-04-006-007c
वधूसरेति भगवांश्च्यवनस्याश्रमं प्रति	BR-01-04-006-007e
स एवं च्यवनो जज्ञे भृगोः पुत्रः प्रतापवान्	BR-01-04-006-008a
तं ददर्श पिता तत्र च्यवनं तां च भामिनीम्	BR-01-04-006-008c
स पुलोमां ततो भार्यां पप्रच्छ कुपितो भृगुः	BR-01-04-006-009a
केनासि रक्षसे तस्मै कथितेह जिहीर्षवे	BR-01-04-006-009c
न हि त्वां वेद तद्रक्षो मद्भार्यां चारुहासिनीम्	BR-01-04-006-009e
तत्त्वमाख्याहि तं ह्यद्य शप्तुमिच्छाम्यहं रुषा	BR-01-04-006-010a
बिभेति को न शापान्मे कस्य चायं व्यतिक्रमः	BR-01-04-006-010c
पुलोमोवाच	BR-01-04-006-011 
अग्निना भगवंस्तस्मै रक्षसेऽहं निवेदिता	BR-01-04-006-011a
ततो मामनयद्रक्षः क्रोशन्तीं कुररीमिव	BR-01-04-006-011c
साहं तव सुतस्यास्य तेजसा परिमोक्षिता	BR-01-04-006-012a
भस्मीभूतं च तद्रक्षो मामुत्सृज्य पपात वै	BR-01-04-006-012c
सूत उवाच	BR-01-04-006-013 
इति श्रुत्वा पुलोमाया भृगुः परममन्युमान्	BR-01-04-006-013a
शशापाग्निमभिक्रुद्धः सर्वभक्षो भविष्यसि	BR-01-04-006-013c
	
	
सूत उवाच	BR-01-04-007-001 
शप्तस्तु भृगुणा वह्निः क्रुद्धो वाक्यमथाब्रवीत्	BR-01-04-007-001a
किमिदं साहसं ब्रह्मन्कृतवानसि साम्प्रतम्	BR-01-04-007-001c
धर्मे प्रयतमानस्य सत्यं च वदतः समम्	BR-01-04-007-002a
पृष्टो यदब्रुवं सत्यं व्यभिचारोऽत्र को मम	BR-01-04-007-002c
पृष्टो हि साक्षी यः साक्ष्यं जानमानोऽन्यथा वदेत्	BR-01-04-007-003a
स पूर्वानात्मनः सप्त कुले हन्यात्तथा परान्	BR-01-04-007-003c
यश्च कार्यार्थतत्त्वज्ञो जानमानो न भाषते	BR-01-04-007-004a
सोऽपि तेनैव पापेन लिप्यते नात्र संशयः	BR-01-04-007-004c
शक्तोऽहमपि शप्तुं त्वां मान्यास्तु ब्राह्मणा मम	BR-01-04-007-005a
जानतोऽपि च ते व्यक्तं कथयिष्ये निबोध तत्	BR-01-04-007-005c
योगेन बहुधात्मानं कृत्वा तिष्ठामि मूर्तिषु	BR-01-04-007-006a
अग्निहोत्रेषु सत्रेषु क्रियास्वथ मखेषु च	BR-01-04-007-006c
वेदोक्तेन विधानेन मयि यद्धूयते हविः	BR-01-04-007-007a
देवताः पितरश्चैव तेन तृप्ता भवन्ति वै	BR-01-04-007-007c
आपो देवगणाः सर्वे आपः पितृगणास्तथा	BR-01-04-007-008a
दर्शश्च पौर्णमासश्च देवानां पितृभिः सह	BR-01-04-007-008c
देवताः पितरस्तस्मात्पितरश्चापि देवताः	BR-01-04-007-009a
एकीभूताश्च पूज्यन्ते पृथक्त्वेन च पर्वसु	BR-01-04-007-009c
देवताः पितरश्चैव जुह्वते मयि यत्सदा	BR-01-04-007-010a
त्रिदशानां पितॄणां च मुखमेवमहं स्मृतः	BR-01-04-007-010c
अमावास्यां च पितरः पौर्णमास्यां च देवताः	BR-01-04-007-011a
मन्मुखेनैव हूयन्ते भुञ्जते च हुतं हविः	BR-01-04-007-011c
सर्वभक्षः कथं तेषां भविष्यामि मुखं त्वहम्	BR-01-04-007-011e
चिन्तयित्वा ततो वह्निश्चक्रे संहारमात्मनः	BR-01-04-007-012a
द्विजानामग्निहोत्रेषु यज्ञसत्रक्रियासु च	BR-01-04-007-012c
निरोङ्कारवषट्काराः स्वधास्वाहाविवर्जिताः	BR-01-04-007-013a
विनाग्निना प्रजाः सर्वास्तत आसन्सुदुःखिताः	BR-01-04-007-013c
अथर्षयः समुद्विग्ना देवान्गत्वाब्रुवन्वचः	BR-01-04-007-014a
अग्निनाशात्क्रियाभ्रंशाद्भ्रान्ता लोकास्त्रयोऽनघाः	BR-01-04-007-014c
विधध्वमत्र यत्कार्यं न स्यात्कालात्ययो यथा	BR-01-04-007-014e
अथर्षयश्च देवाश्च ब्रह्माणमुपगम्य तु	BR-01-04-007-015a
अग्नेरावेदयञ्छापं क्रियासंहारमेव च	BR-01-04-007-015c
भृगुणा वै महाभाग शप्तोऽग्निः कारणान्तरे	BR-01-04-007-016a
कथं देवमुखो भूत्वा यज्ञभागाग्रभुक्तथा	BR-01-04-007-016c
हुतभुक्सर्वलोकेषु सर्वभक्षत्वमेष्यति	BR-01-04-007-016e
श्रुत्वा तु तद्वचस्तेषामग्निमाहूय लोककृत्	BR-01-04-007-017a
उवाच वचनं श्लक्ष्णं भूतभावनमव्ययम्	BR-01-04-007-017c
लोकानामिह सर्वेषां त्वं कर्ता चान्त एव च	BR-01-04-007-018a
त्वं धारयसि लोकांस्त्रीन्क्रियाणां च प्रवर्तकः	BR-01-04-007-018c
स तथा कुरु लोकेश नोच्छिद्येरन्क्रिया यथा	BR-01-04-007-018e
कस्मादेवं विमूढस्त्वमीश्वरः सन्हुताशनः	BR-01-04-007-019a
त्वं पवित्रं यदा लोके सर्वभूतगतश्च ह	BR-01-04-007-019c
न त्वं सर्वशरीरेण सर्वभक्षत्वमेष्यसि	BR-01-04-007-020a
उपादानेऽर्चिषो यास्ते सर्वं धक्ष्यन्ति ताः शिखिन्	BR-01-04-007-020c
यथा सूर्यांशुभिः स्पृष्टं सर्वं शुचि विभाव्यते	BR-01-04-007-021a
तथा त्वदर्चिर्निर्दग्धं सर्वं शुचि भविष्यति	BR-01-04-007-021c
तदग्ने त्वं महत्तेजः स्वप्रभावाद्विनिर्गतम्	BR-01-04-007-022a
स्वतेजसैव तं शापं कुरु सत्यमृषेर्विभो	BR-01-04-007-022c
देवानां चात्मनो भागं गृहाण त्वं मुखे हुतम्	BR-01-04-007-022e
एवमस्त्विति तं वह्निः प्रत्युवाच पितामहम्	BR-01-04-007-023a
जगाम शासनं कर्तुं देवस्य परमेष्ठिनः	BR-01-04-007-023c
देवर्षयश्च मुदितास्ततो जग्मुर्यथागतम्	BR-01-04-007-024a
ऋषयश्च यथापूर्वं क्रियाः सर्वाः प्रचक्रिरे	BR-01-04-007-024c
दिवि देवा मुमुदिरे भूतसङ्घाश्च लौकिकाः	BR-01-04-007-025a
अग्निश्च परमां प्रीतिमवाप हतकल्मषः	BR-01-04-007-025c
एवमेष पुरावृत्त इतिहासोऽग्निशापजः	BR-01-04-007-026a
पुलोमस्य विनाशश्च च्यवनस्य च सम्भवः	BR-01-04-007-026c
	
	
सूत उवाच	BR-01-04-008-001 
स चापि च्यवनो ब्रह्मन्भार्गवोऽजनयत्सुतम्	BR-01-04-008-001a
सुकन्यायां महात्मानं प्रमतिं दीप्ततेजसम्	BR-01-04-008-001c
प्रमतिस्तु रुरुं नाम घृताच्यां समजीजनत्	BR-01-04-008-002a
रुरुः प्रमद्वरायां तु शुनकं समजीजनत्	BR-01-04-008-002c
तस्य ब्रह्मन्रुरोः सर्वं चरितं भूरितेजसः	BR-01-04-008-003a
विस्तरेण प्रवक्ष्यामि तच्छृणु त्वमशेषतः	BR-01-04-008-003c
ऋषिरासीन्महान्पूर्वं तपोविद्यासमन्वितः	BR-01-04-008-004a
स्थूलकेश इति ख्यातः सर्वभूतहिते रतः	BR-01-04-008-004c
एतस्मिन्नेव काले तु मेनकायां प्रजज्ञिवान्	BR-01-04-008-005a
गन्धर्वराजो विप्रर्षे विश्वावसुरिति श्रुतः	BR-01-04-008-005c
अथाप्सरा मेनका सा तं गर्भं भृगुनन्दन	BR-01-04-008-006a
उत्ससर्ज यथाकालं स्थूलकेशाश्रमं प्रति	BR-01-04-008-006c
उत्सृज्य चैव तं गर्भं नद्यास्तीरे जगाम ह	BR-01-04-008-007a
कन्याममरगर्भाभां ज्वलन्तीमिव च श्रिया	BR-01-04-008-007c
तां ददर्श समुत्सृष्टां नदीतीरे महानृषिः	BR-01-04-008-008a
स्थूलकेशः स तेजस्वी विजने बन्धुवर्जिताम्	BR-01-04-008-008c
स तां दृष्ट्वा तदा कन्यां स्थूलकेशो द्विजोत्तमः	BR-01-04-008-009a
जग्राहाथ मुनिश्रेष्ठः कृपाविष्टः पुपोष च	BR-01-04-008-009c
ववृधे सा वरारोहा तस्याश्रमपदे शुभा	BR-01-04-008-009e
प्रमदाभ्यो वरा सा तु सर्वरूपगुणान्विता	BR-01-04-008-010a
ततः प्रमद्वरेत्यस्या नाम चक्रे महानृषिः	BR-01-04-008-010c
तामाश्रमपदे तस्य रुरुर्दृष्ट्वा प्रमद्वराम्	BR-01-04-008-011a
बभूव किल धर्मात्मा मदनानुगतात्मवान्	BR-01-04-008-011c
पितरं सखिभिः सोऽथ वाचयामास भार्गवः	BR-01-04-008-012a
प्रमतिश्चाभ्ययाच्छ्रुत्वा स्थूलकेशं यशस्विनम्	BR-01-04-008-012c
ततः प्रादात्पिता कन्यां रुरवे तां प्रमद्वराम्	BR-01-04-008-013a
विवाहं स्थापयित्वाग्रे नक्षत्रे भगदैवते	BR-01-04-008-013c
ततः कतिपयाहस्य विवाहे समुपस्थिते	BR-01-04-008-014a
सखीभिः क्रीडती सार्धं सा कन्या वरवर्णिनी	BR-01-04-008-014c
नापश्यत प्रसुप्तं वै भुजगं तिर्यगायतम्	BR-01-04-008-015a
पदा चैनं समाक्रामन्मुमूर्षुः कालचोदिता	BR-01-04-008-015c
स तस्याः सम्प्रमत्तायाश्चोदितः कालधर्मणा	BR-01-04-008-016a
विषोपलिप्तान्दशनान्भृशमङ्गे न्यपातयत्	BR-01-04-008-016c
सा दष्टा सहसा भूमौ पतिता गतचेतना	BR-01-04-008-017a
व्यसुरप्रेक्षणीयापि प्रेक्षणीयतमाकृतिः	BR-01-04-008-017c
प्रसुप्तेवाभवच्चापि भुवि सर्पविषार्दिता	BR-01-04-008-018a
भूयो मनोहरतरा बभूव तनुमध्यमा	BR-01-04-008-018c
ददर्श तां पिता चैव ते चैवान्ये तपस्विनः	BR-01-04-008-019a
विचेष्टमानां पतितां भूतले पद्मवर्चसम्	BR-01-04-008-019c
ततः सर्वे द्विजवराः समाजग्मुः कृपान्विताः	BR-01-04-008-020a
स्वस्त्यात्रेयो महाजानुः कुशिकः शङ्खमेखलः	BR-01-04-008-020c
भारद्वाजः कौणकुत्स आर्ष्टिषेणोऽथ गौतमः	BR-01-04-008-021a
प्रमतिः सह पुत्रेण तथान्ये वनवासिनः	BR-01-04-008-021c
तां ते कन्यां व्यसुं दृष्ट्वा भुजगस्य विषार्दिताम्	BR-01-04-008-022a
रुरुदुः कृपयाविष्टा रुरुस्त्वार्तो बहिर्ययौ	BR-01-04-008-022c
	
	
	
सूत उवाच	BR-01-04-009-001 
तेषु तत्रोपविष्टेषु ब्राह्मणेषु समन्ततः	BR-01-04-009-001a
रुरुश्चुक्रोश गहनं वनं गत्वा सुदुःखितः	BR-01-04-009-001c
शोकेनाभिहतः सोऽथ विलपन्करुणं बहु	BR-01-04-009-002a
अब्रवीद्वचनं शोचन्प्रियां चिन्त्य प्रमद्वराम्	BR-01-04-009-002c
शेते सा भुवि तन्वङ्गी मम शोकविवर्धिनी	BR-01-04-009-003a
बान्धवानां च सर्वेषां किं नु दुःखमतः परम्	BR-01-04-009-003c
यदि दत्तं तपस्तप्तं गुरवो वा मया यदि	BR-01-04-009-004a
सम्यगाराधितास्तेन सञ्जीवतु मम प्रिया	BR-01-04-009-004c
यथा जन्मप्रभृति वै यतात्माहं धृतव्रतः	BR-01-04-009-005a
प्रमद्वरा तथाद्यैव समुत्तिष्ठतु भामिनी	BR-01-04-009-005c
देवदूत उवाच	BR-01-04-009-006 
अभिधत्से ह यद्वाचा रुरो दुःखेन तन्मृषा	BR-01-04-009-006a
न तु मर्त्यस्य धर्मात्मन्नायुरस्ति गतायुषः	BR-01-04-009-006c
गतायुरेषा कृपणा गन्धर्वाप्सरसोः सुता	BR-01-04-009-007a
तस्माच्छोके मनस्तात मा कृथास्त्वं कथञ्चन	BR-01-04-009-007c
उपायश्चात्र विहितः पूर्वं देवैर्महात्मभिः	BR-01-04-009-008a
तं यदीच्छसि कर्तुं त्वं प्राप्स्यसीमां प्रमद्वराम्	BR-01-04-009-008c
रुरुरुवाच	BR-01-04-009-009 
क उपायः कृतो देवैर्ब्रूहि तत्त्वेन खेचर	BR-01-04-009-009a
करिष्ये तं तथा श्रुत्वा त्रातुमर्हति मां भवान्	BR-01-04-009-009c
देवदूत उवाच	BR-01-04-009-010 
आयुषोऽर्धं प्रयच्छस्व कन्यायै भृगुनन्दन	BR-01-04-009-010a
एवमुत्थास्यति रुरो तव भार्या प्रमद्वरा	BR-01-04-009-010c
रुरुरुवाच	BR-01-04-009-011
आयुषोऽर्धं प्रयच्छामि कन्यायै खेचरोत्तम	BR-01-04-009-011a
शृङ्गाररूपाभरणा उत्तिष्ठतु मम प्रिया	BR-01-04-009-011c
सूत उवाच	BR-01-04-009-012
ततो गन्धर्वराजश्च देवदूतश्च सत्तमौ	BR-01-04-009-012a
धर्मराजमुपेत्येदं वचनं प्रत्यभाषताम्	BR-01-04-009-012c
धर्मराजायुषोऽर्धेन रुरोर्भार्या प्रमद्वरा	BR-01-04-009-013a
समुत्तिष्ठतु कल्याणी मृतैव यदि मन्यसे	BR-01-04-009-013c
धर्मराज उवाच	BR-01-04-009-014
प्रमद्वरा रुरोर्भार्या देवदूत यदीच्छसि	BR-01-04-009-014a
उत्तिष्ठत्वायुषोऽर्धेन रुरोरेव समन्विता	BR-01-04-009-014c
सूत उवाच	BR-01-04-009-015
एवमुक्ते ततः कन्या सोदतिष्ठत्प्रमद्वरा	BR-01-04-009-015a
रुरोस्तस्यायुषोऽर्धेन सुप्तेव वरवर्णिनी	BR-01-04-009-015c
एतद्दृष्टं भविष्ये हि रुरोरुत्तमतेजसः	BR-01-04-009-016a
आयुषोऽतिप्रवृद्धस्य भार्यार्थेऽर्धं ह्रसत्विति	BR-01-04-009-016c
तत इष्टेऽहनि तयोः पितरौ चक्रतुर्मुदा	BR-01-04-009-017a
विवाहं तौ च रेमाते परस्परहितैषिणौ	BR-01-04-009-017c
स लब्ध्वा दुर्लभां भार्यां पद्मकिञ्जल्कसप्रभाम्	BR-01-04-009-018a
व्रतं चक्रे विनाशाय जिह्मगानां धृतव्रतः	BR-01-04-009-018c
स दृष्ट्वा जिह्मगान्सर्वांस्तीव्रकोपसमन्वितः	BR-01-04-009-019a
अभिहन्ति यथासन्नं गृह्य प्रहरणं सदा	BR-01-04-009-019c
स कदाचिद्वनं विप्रो रुरुरभ्यागमन्महत्	BR-01-04-009-020a
शयानं तत्र चापश्यड्डुण्डुभं वयसान्वितम्	BR-01-04-009-020c
तत उद्यम्य दण्डं स कालदण्डोपमं तदा	BR-01-04-009-021a
अभ्यघ्नद्रुषितो विप्रस्तमुवाचाथ डुण्डुभः	BR-01-04-009-021c
नापराध्यामि ते किञ्चिदहमद्य तपोधन	BR-01-04-009-022a
संरम्भात्तत्किमर्थं मामभिहंसि रुषान्वितः	BR-01-04-009-022c
	
	
	
रुरुरुवाच	BR-01-04-010-001a
मम प्राणसमा भार्या दष्टासीद्भुजगेन ह	BR-01-04-010-001a
तत्र मे समयो घोर आत्मनोरग वै कृतः	BR-01-04-010-001c
हन्यां सदैव भुजगं यं यं पश्येयमित्युत	BR-01-04-010-002a
ततोऽहं त्वां जिघांसामि जीवितेन विमोक्ष्यसे	BR-01-04-010-002c
डुण्डुभ उवाच	BR-01-04-010-003 
अन्ये ते भुजगा विप्र ये दशन्तीह मानवान्	BR-01-04-010-003a
डुण्डुभानहिगन्धेन न त्वं हिंसितुमर्हसि	BR-01-04-010-003c
एकानर्थान्पृथगर्थानेकदुःखान्पृथक्सुखान्	BR-01-04-010-004a
डुण्डुभान्धर्मविद्भूत्वा न त्वं हिंसितुमर्हसि	BR-01-04-010-004c
सूत उवाच	BR-01-04-010-005 
इति श्रुत्वा वचस्तस्य भुजगस्य रुरुस्तदा	BR-01-04-010-005a
नावधीद्भयसंविग्न ऋषिं मत्वाथ डुण्डुभम्	BR-01-04-010-005c
उवाच चैनं भगवान्रुरुः संशमयन्निव	BR-01-04-010-006a
कामया भुजग ब्रूहि कोऽसीमां विक्रियां गतः	BR-01-04-010-006c
डुण्डुभ उवाच	BR-01-04-010-007
अहं पुरा रुरो नाम्ना ऋषिरासं सहस्रपात्	BR-01-04-010-007a
सोऽहं शापेन विप्रस्य भुजगत्वमुपागतः	BR-01-04-010-007c
रुरुरुवाच	BR-01-04-010-008
किमर्थं शप्तवान्क्रुद्धो द्विजस्त्वां भुजगोत्तम	BR-01-04-010-008a
कियन्तं चैव कालं ते वपुरेतद्भविष्यति	BR-01-04-010-008c
	
	
	
	
डुण्डुभ उवाच	BR-01-04-011-001 
सखा बभूव मे पूर्वं खगमो नाम वै द्विजः	BR-01-04-011-001a
भृशं संशितवाक्तात तपोबलसमन्वितः	BR-01-04-011-001c
स मया क्रीडता बाल्ये कृत्वा तार्णमथोरगम्	BR-01-04-011-002a
अग्निहोत्रे प्रसक्तः सन्भीषितः प्रमुमोह वै	BR-01-04-011-002c
लब्ध्वा च स पुनः सञ्ज्ञां मामुवाच तपोधनः	BR-01-04-011-003a
निर्दहन्निव कोपेन सत्यवाक्संशितव्रतः	BR-01-04-011-003c
यथावीर्यस्त्वया सर्पः कृतोऽयं मद्बिभीषया	BR-01-04-011-004a
तथावीर्यो भुजङ्गस्त्वं मम कोपाद्भविष्यसि	BR-01-04-011-004c
तस्याहं तपसो वीर्यं जानमानस्तपोधन	BR-01-04-011-005a
भृशमुद्विग्नहृदयस्तमवोचं वनौकसम्	BR-01-04-011-005c
प्रयतः सम्भ्रमाच्चैव प्राञ्जलिः प्रणतः स्थितः	BR-01-04-011-006a
सखेति हसतेदं ते नर्मार्थं वै कृतं मया	BR-01-04-011-006c
क्षन्तुमर्हसि मे ब्रह्मञ्छापोऽयं विनिवर्त्यताम्	BR-01-04-011-007a
सोऽथ मामब्रवीद्दृष्ट्वा भृशमुद्विग्नचेतसम्	BR-01-04-011-007c
मुहुरुष्णं विनिःश्वस्य सुसम्भ्रान्तस्तपोधनः	BR-01-04-011-008a
नानृतं वै मया प्रोक्तं भवितेदं कथञ्चन	BR-01-04-011-008c
यत्तु वक्ष्यामि ते वाक्यं शृणु तन्मे धृतव्रत	BR-01-04-011-009a
श्रुत्वा च हृदि ते वाक्यमिदमस्तु तपोधन	BR-01-04-011-009c
उत्पत्स्यति रुरुर्नाम प्रमतेरात्मजः शुचिः	BR-01-04-011-010a
तं दृष्ट्वा शापमोक्षस्ते भविता नचिरादिव	BR-01-04-011-010c
स त्वं रुरुरिति ख्यातः प्रमतेरात्मजः शुचिः	BR-01-04-011-011a
स्वरूपं प्रतिलभ्याहमद्य वक्ष्यामि ते हितम्	BR-01-04-011-011c
अहिंसा परमो धर्मः सर्वप्राणभृतां स्मृतः	BR-01-04-011-012a
तस्मात्प्राणभृतः सर्वान्न हिंस्याद्ब्राह्मणः क्वचित्	BR-01-04-011-012c
ब्राह्मणः सौम्य एवेह जायतेति परा श्रुतिः	BR-01-04-011-013a
वेदवेदाङ्गवित्तात सर्वभूताभयप्रदः	BR-01-04-011-013c
अहिंसा सत्यवचनं क्षमा चेति विनिश्चितम्	BR-01-04-011-014a
ब्राह्मणस्य परो धर्मो वेदानां धरणादपि	BR-01-04-011-014c
क्षत्रियस्य तु यो धर्मः स नेहेष्यति वै तव	BR-01-04-011-015a
दण्डधारणमुग्रत्वं प्रजानां परिपालनम्	BR-01-04-011-015c
तदिदं क्षत्रियस्यासीत्कर्म वै शृणु मे रुरो	BR-01-04-011-016a
जनमेजयस्य धर्मात्मन्सर्पाणां हिंसनं पुरा	BR-01-04-011-016c
परित्राणं च भीतानां सर्पाणां ब्राह्मणादपि	BR-01-04-011-017a
तपोवीर्यबलोपेताद्वेदवेदाङ्गपारगात्	BR-01-04-011-017c
आस्तीकाद्द्विजमुख्याद्वै सर्पसत्रे द्विजोत्तमस	BR-01-04-011-017e
	
	
	
रुरुरुवाच	BR-01-04-012-001
कथं हिंसितवान्सर्पान्क्षत्रियो जनमेजयः	BR-01-04-012-001a
सर्पा वा हिंसितास्तात किमर्थं द्विजसत्तम	BR-01-04-012-001c
किमर्थं मोक्षिताश्चैव पन्नगास्तेन शंस मे	BR-01-04-012-002a
आस्तीकेन तदाचक्ष्व श्रोतुमिच्छाम्यशेषतः	BR-01-04-012-002c
ऋषिरुवाच	BR-01-04-012-003
श्रोष्यसि त्वं रुरो सर्वमास्तीकचरितं महत्	BR-01-04-012-003a
ब्राह्मणानां कथयतामित्युक्त्वान्तरधीयत	BR-01-04-012-003c
सूत उवाच	BR-01-04-012-004
रुरुश्चापि वनं सर्वं पर्यधावत्समन्ततः	BR-01-04-012-004a
तमृषिं द्रष्टुमन्विच्छन्संश्रान्तो न्यपतद्भुवि	BR-01-04-012-004c
लब्धसञ्ज्ञो रुरुश्चायात्तच्चाचख्यौ पितुस्तदा	BR-01-04-012-005a
पिता चास्य तदाख्यानं पृष्टः सर्वं न्यवेदयत्	BR-01-04-012-005c
	
	
	
शौनक उवाच	BR-01-05-013-001
किमर्थं राजशार्दूलः स राजा जनमेजयः	BR-01-05-013-001a
सर्पसत्रेण सर्पाणां गतोऽन्तं तद्वदस्व मे	BR-01-05-013-001c
आस्तीकश्च द्विजश्रेष्ठः किमर्थं जपतां वरः	BR-01-05-013-002a
मोक्षयामास भुजगान्दीप्तात्तस्माद्धुताशनात्	BR-01-05-013-002c
कस्य पुत्रः स राजासीत्सर्पसत्रं य आहरत्	BR-01-05-013-003a
स च द्विजातिप्रवरः कस्य पुत्रो वदस्व मे	BR-01-05-013-003c
सूत उवाच	BR-01-05-013-004
महदाख्यानमास्तीकं यत्रैतत्प्रोच्यते द्विज	BR-01-05-013-004a
सर्वमेतदशेषेण शृणु मे वदतां वर	BR-01-05-013-004c 
शौनक उवाच	BR-01-05-013-005
श्रोतुमिच्छाम्यशेषेण कथामेतां मनोरमाम्	BR-01-05-013-005a
आस्तीकस्य पुराणस्य ब्राह्मणस्य यशस्विनः	BR-01-05-013-005c 
सूत उवाच	BR-01-05-013-006
इतिहासमिमं वृद्धाः पुराणं परिचक्षते	BR-01-05-013-006a 
कृष्णद्वैपायनप्रोक्तं नैमिषारण्यवासिनः	BR-01-05-013-006c
पूर्वं प्रचोदितः सूतः पिता मे लोमहर्षणः	BR-01-05-013-007a 
शिष्यो व्यासस्य मेधावी ब्राह्मणैरिदमुक्तवान्	BR-01-05-013-007c 
तस्मादहमुपश्रुत्य प्रवक्ष्यामि यथातथम्	BR-01-05-013-008a 
इदमास्तीकमाख्यानं तुभ्यं शौनक पृच्छते	BR-01-05-013-008c 
आस्तीकस्य पिता ह्यासीत्प्रजापतिसमः प्रभुः	BR-01-05-013-009a 
ब्रह्मचारी यताहारस्तपस्युग्रे रतः सदा	BR-01-05-013-009c
जरत्कारुरिति ख्यात ऊर्ध्वरेता महानृषिः	BR-01-05-013-010a 
यायावराणां धर्मज्ञः प्रवरः संशितव्रतः	BR-01-05-013-010c 
अटमानः कदाचित्स स्वान्ददर्श पितामहान्	BR-01-05-013-011a 
लम्बमानान्महागर्ते पादैरूर्ध्वैरधोमुखान्	BR-01-05-013-011c 
तानब्रवीत्स दृष्ट्वैव जरत्कारुः पितामहान्	BR-01-05-013-012a 
के भवन्तोऽवलम्बन्ते गर्तेऽस्मिन्वा अधोमुखाः	BR-01-05-013-012c 
वीरणस्तम्बके लग्नाः सर्वतः परिभक्षिते	BR-01-05-013-013a
मूषकेन निगूढेन गर्तेऽस्मिन्नित्यवासिना	BR-01-05-013-013c 
पितर ऊचुः	BR-01-05-013-014
यायावरा नाम वयमृषयः संशितव्रताः	BR-01-05-013-014a 
सन्तानप्रक्षयाद्ब्रह्मन्नधो गच्छाम मेदिनीम्	BR-01-05-013-014c 
अस्माकं सन्ततिस्त्वेको जरत्कारुरिति श्रुतः	BR-01-05-013-015a 
मन्दभाग्योऽल्पभाग्यानां तप एव समास्थितः	BR-01-05-013-015c 
न स पुत्राञ्जनयितुं दारान्मूढश्चिकीर्षति	BR-01-05-013-016a 
 तेन लम्बामहे गर्ते सन्तानप्रक्षयादिह	BR-01-05-013-016c
अनाथास्तेन नाथेन यथा दुष्कृतिनस्तथा	BR-01-05-013-017a 
कस्त्वं बन्धुरिवास्माकमनुशोचसि सत्तम	BR-01-05-013-017c 
ज्ञातुमिच्छामहे ब्रह्मन्को भवानिह धिष्ठितः	BR-01-05-013-018a 
किमर्थं चैव नः शोच्याननुकम्पितुमर्हसि	BR-01-05-013-018c 
जरत्कारुरुवाच	BR-01-05-013-019
मम पूर्वे भवन्तो वै पितरः सपितामहाः	BR-01-05-013-019a 
ब्रूत किं करवाण्यद्य जरत्कारुरहं स्वयम्	BR-01-05-013-019c 
पितर ऊचुः	BR-01-05-013-020
यतस्व यत्नवांस्तात सन्तानाय कुलस्य नः	BR-01-05-013-020a 
आत्मनोऽर्थेऽस्मदर्थे च धर्म इत्येव चाभिभो	BR-01-05-013-020c 
न हि धर्मफलैस्तात न तपोभिः सुसञ्चितैः	BR-01-05-013-021a 
तां गतिं प्राप्नुवन्तीह पुत्रिणो यां व्रजन्ति ह	BR-01-05-013-021c
तद्दारग्रहणे यत्नं सन्तत्यां च मनः कुरु	BR-01-05-013-022a 
पुत्रकास्मन्नियोगात्त्वमेतन्नः परमं हितम्	BR-01-05-013-022c 
जरत्कारुरुवाच	BR-01-05-013-023
न दारान्वै करिष्यामि सदा मे भावितं मनः	BR-01-05-013-023a 
भवतां तु हितार्थाय करिष्ये दारसङ्ग्रहम्	BR-01-05-013-023c 
समयेन च कर्ताहमनेन विधिपूर्वकम्	BR-01-05-013-024a 
तथा यद्युपलप्स्यामि करिष्ये नान्यथा त्वहम्	BR-01-05-013-024c
सनाम्नी या भवित्री मे दित्सिता चैव बन्धुभिः	BR-01-05-013-025a 
भैक्षवत्तामहं कन्यामुपयंस्ये विधानतः	BR-01-05-013-025c 
दरिद्राय हि मे भार्यां को दास्यति विशेषतः	BR-01-05-013-026a 
प्रतिग्रहीष्ये भिक्षां तु यदि कश्चित्प्रदास्यति	BR-01-05-013-026c 
एवं दारक्रियाहेतोः प्रयतिष्ये पितामहाः	BR-01-05-013-027a 
अनेन विधिना शश्वन्न करिष्येऽहमन्यथा	BR-01-05-013-027c 
तत्र चोत्पत्स्यते जन्तुर्भवतां तारणाय वै	BR-01-05-013-028a
शाश्वतं स्थानमासाद्य मोदन्तां पितरो मम	BR-01-05-013-028c 
सूत उवाच	BR-01-05-013-029
ततो निवेशाय तदा स विप्रः संशितव्रतः	BR-01-05-013-029a 
महीं चचार दारार्थी न च दारानविन्दत	BR-01-05-013-029c 
स कदाचिद्वनं गत्वा विप्रः पितृवचः स्मरन्	BR-01-05-013-030a 
चुक्रोश कन्याभिक्षार्थी तिस्रो वाचः शनैरिव	BR-01-05-013-030c 
तं वासुकिः प्रत्यगृह्णादुद्यम्य भगिनीं तदा	BR-01-05-013-031a 
न स तां प्रतिजग्राह न सनाम्नीति चिन्तयन्	BR-01-05-013-031c 
सनाम्नीमुद्यतां भार्यां गृह्णीयामिति तस्य हि	BR-01-05-013-032a 
मनो निविष्टमभवज्जरत्कारोर्महात्मनः	BR-01-05-013-032c 
तमुवाच महाप्राज्ञो जरत्कारुर्महातपाः	BR-01-05-013-033a 
किन्नाम्नी भगिनीयं ते ब्रूहि सत्यं भुजङ्गम	BR-01-05-013-033c 
वासुकिरुवाच	BR-01-05-013-034
जरत्कारो जरत्कारुः स्वसेयमनुजा मम	BR-01-05-013-034a 
त्वदर्थं रक्षिता पूर्वं प्रतीच्छेमां द्विजोत्तम	BR-01-05-013-034c 
सूत उवाच	BR-01-05-013-035
मात्रा हि भुजगाः शप्ताः पूर्वं ब्रह्मविदां वर	BR-01-05-013-035a 
जनमेजयस्य वो यज्ञे धक्ष्यत्यनिलसारथिः	BR-01-05-013-035c 
तस्य शापस्य शान्त्यर्थं प्रददौ पन्नगोत्तमः	BR-01-05-013-036a 
स्वसारमृषये तस्मै सुव्रताय तपस्विने	BR-01-05-013-036c 
स च तां प्रतिजग्राह विधिदृष्टेन कर्मणा	BR-01-05-013-037a 
आस्तीको नाम पुत्रश्च तस्यां जज्ञे महात्मनः	BR-01-05-013-037c 
तपस्वी च महात्मा च वेदवेदाङ्गपारगः	BR-01-05-013-038a 
समः सर्वस्य लोकस्य पितृमातृभयापहः	BR-01-05-013-038c 
अथ कालस्य महतः पाण्डवेयो नराधिपः	BR-01-05-013-039a 
आजहार महायज्ञं सर्पसत्रमिति श्रुतिः	BR-01-05-013-039c 
तस्मिन्प्रवृत्ते सत्रे तु सर्पाणामन्तकाय वै	BR-01-05-013-040a 
मोचयामास तं शापमास्तीकः सुमहायशाः	BR-01-05-013-040c 
नागांश्च मातुलांश्चैव तथा चान्यान्स बान्धवान्	BR-01-05-013-041a 
पितॄंश्च तारयामास सन्तत्या तपसा तथा	BR-01-05-013-041c 
व्रतैश्च विविधैर्ब्रह्मन्स्वाध्यायैश्चानृणोऽभवत्	BR-01-05-013-041e 
देवांश्च तर्पयामास यज्ञैर्विविधदक्षिणैः	BR-01-05-013-042a 
ऋषींश्च ब्रह्मचर्येण सन्तत्या च पितामहान्	BR-01-05-013-042c 
अपहृत्य गुरुं भारं पितॄणां संशितव्रतः	BR-01-05-013-043a 
जरत्कारुर्गतः स्वर्गं सहितः स्वैः पितामहैः	BR-01-05-013-043c 
आस्तीकं च सुतं प्राप्य धर्मं चानुत्तमं मुनिः	BR-01-05-013-044a 
जरत्कारुः सुमहता कालेन स्वर्गमीयिवान्	BR-01-05-013-044c 
एतदाख्यानमास्तीकं यथावत्कीर्तितं मया	BR-01-05-013-045a 
प्रब्रूहि भृगुशार्दूल किं भूयः कथ्यतामितिस	BR-01-05-013-045c 
शौनक उवाच	BR-01-05-014-001    
सौते कथय तामेतां विस्तरेण कथां पुनः	BR-01-05-014-001a
आस्तीकस्य कवेः साधोः शुश्रूषा परमा हि नः	BR-01-05-014-001c
मधुरं कथ्यते सौम्य श्लक्ष्णाक्षरपदं त्वया	BR-01-05-014-002a
प्रीयामहे भृशं तात पितेवेदं प्रभाषसे	BR-01-05-014-002c
अस्मच्छुश्रूषणे नित्यं पिता हि निरतस्तव	BR-01-05-014-003a
आचष्टैतद्यथाख्यानं पिता ते त्वं तथा वद	BR-01-05-014-003c
सूत उवाच	BR-01-05-014-004
आयुष्यमिदमाख्यानमास्तीकं कथयामि ते	BR-01-05-014-004a
यथा श्रुतं कथयतः सकाशाद्वै पितुर्मया	BR-01-05-014-004c
पुरा देवयुगे ब्रह्मन्प्रजापतिसुते शुभे	BR-01-05-014-005a
आस्तां भगिन्यौ रूपेण समुपेतेऽद्भुतेऽनघे	BR-01-05-014-005c
ते भार्ये कश्यपस्यास्तां कद्रूश्च विनता च ह	BR-01-05-014-006a
प्रादात्ताभ्यां वरं प्रीतः प्रजापतिसमः पतिः	BR-01-05-014-006c
कश्यपो धर्मपत्नीभ्यां मुदा परमया युतः	BR-01-05-014-006e
वरातिसर्गं श्रुत्वैव कश्यपादुत्तमं च ते	BR-01-05-014-007a
हर्षादप्रतिमां प्रीतिं प्रापतुः स्म वरस्त्रियौ	BR-01-05-014-007c
वव्रे कद्रूः सुतान्नागान्सहस्रं तुल्यतेजसः	BR-01-05-014-008a
द्वौ पुत्रौ विनता वव्रे कद्रूपुत्राधिकौ बले	BR-01-05-014-008c
ओजसा तेजसा चैव विक्रमेणाधिकौ सुतौ	BR-01-05-014-008e
तस्यै भर्ता वरं प्रादादध्यर्धं पुत्रमीप्सितम्	BR-01-05-014-009a
एवमस्त्विति तं चाह कश्यपं विनता तदा	BR-01-05-014-009c
कृतकृत्या तु विनता लब्ध्वा वीर्याधिकौ सुतौ	BR-01-05-014-010a
कद्रूश्च लब्ध्वा पुत्राणां सहस्रं तुल्यतेजसाम्	BR-01-05-014-010c
धार्यौ प्रयत्नतो गर्भावित्युक्त्वा स महातपाः	BR-01-05-014-011a
ते भार्ये वरसंहृष्टे कश्यपो वनमाविशत्	BR-01-05-014-011c
कालेन महता कद्रूरण्डानां दशतीर्दश	BR-01-05-014-012a
जनयामास विप्रेन्द्र द्वे अण्डे विनता तदा	BR-01-05-014-012c
तयोरण्डानि निदधुः प्रहृष्टाः परिचारिकाः	BR-01-05-014-013a
सोपस्वेदेषु भाण्डेषु पञ्च वर्षशतानि च	BR-01-05-014-013c
ततः पञ्चशते काले कद्रूपुत्रा विनिःसृताः	BR-01-05-014-014a
अण्डाभ्यां विनतायास्तु मिथुनं न व्यदृश्यत	BR-01-05-014-014c
ततः पुत्रार्थिणी देवी व्रीडिता सा तपस्विनी	BR-01-05-014-015a
अण्डं बिभेद विनता तत्र पुत्रमदृक्षत	BR-01-05-014-015c
पूर्वार्धकायसम्पन्नमितरेणाप्रकाशता	BR-01-05-014-016a
स पुत्रो रोषसम्पन्नः शशापैनामिति श्रुतिः	BR-01-05-014-016c
योऽहमेवं कृतो मातस्त्वया लोभपरीतया	BR-01-05-014-017a
शरीरेणासमग्रोऽद्य तस्माद्दासी भविष्यसि	BR-01-05-014-017c
पञ्च वर्षशतान्यस्या यया विस्पर्धसे सह	BR-01-05-014-018a
एष च त्वां सुतो मातर्दास्यत्वान्मोक्षयिष्यति	BR-01-05-014-018c
यद्येनमपि मातस्त्वं मामिवाण्डविभेदनात्	BR-01-05-014-019a
न करिष्यस्यदेहं वा व्यङ्गं वापि तपस्विनम्	BR-01-05-014-019c
प्रतिपालयितव्यस्ते जन्मकालोऽस्य धीरया	BR-01-05-014-020a
विशिष्टबलमीप्सन्त्या पञ्चवर्षशतात्परः	BR-01-05-014-020c
एवं शप्त्वा ततः पुत्रो विनतामन्तरिक्षगः	BR-01-05-014-021a
अरुणो दृश्यते ब्रह्मन्प्रभातसमये सदा	BR-01-05-014-021c
गरुडोऽपि यथाकालं जज्ञे पन्नगसूदनः	BR-01-05-014-022a
स जातमात्रो विनतां परित्यज्य खमाविशत्	BR-01-05-014-022c
आदास्यन्नात्मनो भोज्यमन्नं विहितमस्य यत्	BR-01-05-014-023a
विधात्रा भृगुशार्दूल क्षुधितस्य बुभुक्षतः	BR-01-05-014-023c
	
	
	
सूत उवाच	BR-01-05-015-001
एतस्मिन्नेव काले तु भगिन्यौ ते तपोधन	BR-01-05-015-001a
अपश्यतां समायान्तमुच्चैःश्रवसमन्तिकात्	BR-01-05-015-001c
यं तं देवगणाः सर्वे हृष्टरूपा अपूजयन्	BR-01-05-015-002a
मथ्यमानेऽमृते जातमश्वरत्नमनुत्तमम्	BR-01-05-015-002c
महौघबलमश्वानामुत्तमं जवतां वरम्	BR-01-05-015-003a
श्रीमन्तमजरं दिव्यं सर्वलक्षणलक्षितम्	BR-01-05-015-003c
शौनक उवाच	BR-01-05-015-004
कथं तदमृतं देवैर्मथितं क्व च शंस मे	BR-01-05-015-004a
यत्र जज्ञे महावीर्यः सोऽश्वराजो महाद्युतिः	BR-01-05-015-004c
सूत उवाच	BR-01-05-015-005
ज्वलन्तमचलं मेरुं तेजोराशिमनुत्तमम्	BR-01-05-015-005a
आक्षिपन्तं प्रभां भानोः स्वशृङ्गैः काञ्चनोज्ज्वलैः	BR-01-05-015-005c
काञ्चनाभरणं चित्रं देवगन्धर्वसेवितम्	BR-01-05-015-006a
अप्रमेयमनाधृष्यमधर्मबहुलैर्जनैः	BR-01-05-015-006c
व्यालैराचरितं घोरैर्दिव्यौषधिविदीपितम्	BR-01-05-015-007a
नाकमावृत्य तिष्ठन्तमुच्छ्रयेण महागिरिम्	BR-01-05-015-007c
अगम्यं मनसाप्यन्यैर्नदीवृक्षसमन्वितम्	BR-01-05-015-008a
नानापतगसङ्घैश्च नादितं सुमनोहरैः	BR-01-05-015-008c
तस्य पृष्ठमुपारुह्य बहुरत्नाचितं शुभम्	BR-01-05-015-009a
अनन्तकल्पमुद्विद्धं सुराः सर्वे महौजसः	BR-01-05-015-009c
ते मन्त्रयितुमारब्धास्तत्रासीना दिवौकसः	BR-01-05-015-010a
अमृतार्थे समागम्य तपोनियमसंस्थिताः	BR-01-05-015-010c
तत्र नारायणो देवो ब्रह्माणमिदमब्रवीत्	BR-01-05-015-011a
चिन्तयत्सु सुरेष्वेवं मन्त्रयत्सु च सर्वशः	BR-01-05-015-011c
देवैरसुरसङ्घैश्च मथ्यतां कलशोदधिः	BR-01-05-015-012a
भविष्यत्यमृतं तत्र मथ्यमाने महोदधौ	BR-01-05-015-012c
सर्वौषधीः समावाप्य सर्वरत्नानि चैव हि	BR-01-05-015-013a
मन्थध्वमुदधिं देवा वेत्स्यध्वममृतं ततः	BR-01-05-015-013c
	
	
सूत उवाच	BR-01-05-016-001
ततोऽभ्रशिखराकारैर्गिरिशृङ्गैरलङ्कृतम्	BR-01-05-016-001a
मन्दरं पर्वतवरं लताजालसमावृतम्	BR-01-05-016-001c
नानाविहगसङ्घुष्टं नानादंष्ट्रिसमाकुलम्	BR-01-05-016-002a
किन्नरैरप्सरोभिश्च देवैरपि च सेवितम्	BR-01-05-016-002c
एकादश सहस्राणि योजनानां समुच्छ्रितम्	BR-01-05-016-003a
अधो भूमेः सहस्रेषु तावत्स्वेव प्रतिष्ठितम्	BR-01-05-016-003c
तमुद्धर्तुं न शक्ता वै सर्वे देवगणास्तदा	BR-01-05-016-004a
विष्णुमासीनमभ्येत्य ब्रह्माणं चेदमब्रुवन्	BR-01-05-016-004c
भवन्तावत्र कुरुतां बुद्धिं नैःश्रेयसीं पराम्	BR-01-05-016-005a
मन्दरोद्धरणे यत्नः क्रियतां च हिताय नः	BR-01-05-016-005c
तथेति चाब्रवीद्विष्णुर्ब्रह्मणा सह भार्गव	BR-01-05-016-006a
ततोऽनन्तः समुत्थाय ब्रह्मणा परिचोदितः	BR-01-05-016-006c
नारायणेन चाप्युक्तस्तस्मिन्कर्मणि वीर्यवान्	BR-01-05-016-006e
अथ पर्वतराजानं तमनन्तो महाबलः	BR-01-05-016-007a
उज्जहार बलाद्ब्रह्मन्सवनं सवनौकसम्	BR-01-05-016-007c
ततस्तेन सुराः सार्धं समुद्रमुपतस्थिरे	BR-01-05-016-008a
तमूचुरमृतार्थाय निर्मथिष्यामहे जलम्	BR-01-05-016-008c
अपाम्पतिरथोवाच ममाप्यंशो भवेत्ततः	BR-01-05-016-009a
सोढास्मि विपुलं मर्दं मन्दरभ्रमणादिति	BR-01-05-016-009c
ऊचुश्च कूर्मराजानमकूपारं सुरासुराः	BR-01-05-016-010a
गिरेरधिष्ठानमस्य भवान्भवितुमर्हति	BR-01-05-016-010c
कूर्मेण तु तथेत्युक्त्वा पृष्ठमस्य समर्पितम्	BR-01-05-016-011a
तस्य शैलस्य चाग्रं वै यन्त्रेणेन्द्रोऽभ्यपीडयत्	BR-01-05-016-011c
मन्थानं मन्दरं कृत्वा तथा नेत्रं च वासुकिम्	BR-01-05-016-012a
देवा मथितुमारब्धाः समुद्रं निधिमम्भसाम्	BR-01-05-016-012c
अमृतार्थिनस्ततो ब्रह्मन्सहिता दैत्यदानवाः	BR-01-05-016-012e
एकमन्तमुपाश्लिष्टा नागराज्ञो महासुराः	BR-01-05-016-013a
विबुधाः सहिताः सर्वे यतः पुच्छं ततः स्थिताः	BR-01-05-016-013c
अनन्तो भगवान्देवो यतो नारायणस्ततः	BR-01-05-016-014a
शिर उद्यम्य नागस्य पुनः पुनरवाक्षिपत्	BR-01-05-016-014c
वासुकेरथ नागस्य सहसाक्षिप्यतः सुरैः	BR-01-05-016-015a
सधूमाः सार्चिषो वाता निष्पेतुरसकृन्मुखात्	BR-01-05-016-015c
ते धूमसङ्घाः सम्भूता मेघसङ्घाः सविद्युतः	BR-01-05-016-016a
अभ्यवर्षन्सुरगणाञ्छ्रमसन्तापकर्शितान्	BR-01-05-016-016c
तस्माच्च गिरिकूटाग्रात्प्रच्युताः पुष्पवृष्टयः	BR-01-05-016-017a
सुरासुरगणान्माल्यैः सर्वतः समवाकिरन्	BR-01-05-016-017c
बभूवात्र महाघोषो महामेघरवोपमः	BR-01-05-016-018a
उदधेर्मथ्यमानस्य मन्दरेण सुरासुरैः	BR-01-05-016-018c
तत्र नानाजलचरा विनिष्पिष्टा महाद्रिणा	BR-01-05-016-019a
विलयं समुपाजग्मुः शतशो लवणाम्भसि	BR-01-05-016-019c
वारुणानि च भूतानि विविधानि महीधरः	BR-01-05-016-020a
पातालतलवासीनि विलयं समुपानयत्	BR-01-05-016-020c
तस्मिंश्च भ्राम्यमाणेऽद्रौ सङ्घृष्यन्तः परस्परम्	BR-01-05-016-021a
न्यपतन्पतगोपेताः पर्वताग्रान्महाद्रुमाः	BR-01-05-016-021c
तेषां सङ्घर्षजश्चाग्निरर्चिर्भिः प्रज्वलन्मुहुः	BR-01-05-016-022a
विद्युद्भिरिव नीलाभ्रमावृणोन्मन्दरं गिरिम्	BR-01-05-016-022c
ददाह कुञ्जरांश्चैव सिंहांश्चैव विनिःसृतान्	BR-01-05-016-023a
विगतासूनि सर्वाणि सत्त्वानि विविधानि च	BR-01-05-016-023c
तमग्निममरश्रेष्ठः प्रदहन्तं ततस्ततः	BR-01-05-016-024a
वारिणा मेघजेनेन्द्रः शमयामास सर्वतः	BR-01-05-016-024c
ततो नानाविधास्तत्र सुस्रुवुः सागराम्भसि	BR-01-05-016-025a
महाद्रुमाणां निर्यासा बहवश्चौषधीरसाः	BR-01-05-016-025c
तेषाममृतवीर्याणां रसानां पयसैव च	BR-01-05-016-026a
अमरत्वं सुरा जग्मुः काञ्चनस्य च निःस्रवात्	BR-01-05-016-026c
अथ तस्य समुद्रस्य तज्जातमुदकं पयः	BR-01-05-016-027a
रसोत्तमैर्विमिश्रं च ततः क्षीरादभूद्घृतम्	BR-01-05-016-027c
ततो ब्रह्माणमासीनं देवा वरदमब्रुवन्	BR-01-05-016-028a
श्रान्ताः स्म सुभृशं ब्रह्मन्नोद्भवत्यमृतं च तत्	BR-01-05-016-028c
ऋते नारायणं देवं दैत्या नागोत्तमास्तथा	BR-01-05-016-029a
चिरारब्धमिदं चापि सागरस्यापि मन्थनम्	BR-01-05-016-029c
ततो नारायणं देवं ब्रह्मा वचनमब्रवीत्	BR-01-05-016-030a
विधत्स्वैषां बलं विष्णो भवानत्र परायणम्	BR-01-05-016-030c
विष्णुरुवाच	BR-01-05-016-031 
बलं ददामि सर्वेषां कर्मैतद्ये समास्थिताः	BR-01-05-016-031a
क्षोभ्यतां कलशः सर्वैर्मन्दरः परिवर्त्यताम्	BR-01-05-016-031c
सूत उवाच	BR-01-05-016-032
 नारायणवचः श्रुत्वा बलिनस्ते महोदधेः	BR-01-05-016-032a
तत्पयः सहिता भूयश्चक्रिरे भृशमाकुलम्	BR-01-05-016-032c
ततः शतसहस्रांशुः समान इव सागरात्	BR-01-05-016-033a
प्रसन्नभाः समुत्पन्नः सोमः शीतांशुरुज्ज्वलः	BR-01-05-016-033c
श्रीरनन्तरमुत्पन्ना घृतात्पाण्डुरवासिनी	BR-01-05-016-034a
सुरा देवी समुत्पन्ना तुरगः पाण्डुरस्तथा	BR-01-05-016-034c
कौस्तुभश्च मणिर्दिव्य उत्पन्नोऽमृतसम्भवः	BR-01-05-016-035a
मरीचिविकचः श्रीमान्नारायणउरोगतः	BR-01-05-016-035c
श्रीः सुरा चैव सोमश्च तुरगश्च मनोजवः	BR-01-05-016-036a
यतो देवास्ततो जग्मुरादित्यपथमाश्रिताः	BR-01-05-016-036c
धन्वन्तरिस्ततो देवो वपुष्मानुदतिष्ठत	BR-01-05-016-037a
श्वेतं कमण्डलुं बिभ्रदमृतं यत्र तिष्ठति	BR-01-05-016-037c
एतदत्यद्भुतं दृष्ट्वा दानवानां समुत्थितः	BR-01-05-016-038a
अमृतार्थे महान्नादो ममेदमिति जल्पताम्	BR-01-05-016-038c
ततो नारायणो मायामास्थितो मोहिनीं प्रभुः	BR-01-05-016-039a
स्त्रीरूपमद्भुतं कृत्वा दानवानभिसंश्रितः	BR-01-05-016-039c
ततस्तदमृतं तस्यै ददुस्ते मूढचेतसः	BR-01-05-016-040a
स्त्रियै दानवदैतेयाः सर्वे तद्गतमानसाः	BR-01-05-016-040c
	
	
	
सूत उवाच	BR-01-05-017-001
अथावरणमुख्यानि नानाप्रहरणानि च	BR-01-05-017-001a
प्रगृह्याभ्यद्रवन्देवान्सहिता दैत्यदानवाः	BR-01-05-017-001c
ततस्तदमृतं देवो विष्णुरादाय वीर्यवान्	BR-01-05-017-002a
जहार दानवेन्द्रेभ्यो नरेण सहितः प्रभुः	BR-01-05-017-002c
ततो देवगणाः सर्वे पपुस्तदमृतं तदा	BR-01-05-017-003a
विष्णोः सकाशात्सम्प्राप्य सम्भ्रमे तुमुले सति	BR-01-05-017-003c
ततः पिबत्सु तत्कालं देवेष्वमृतमीप्सितम्	BR-01-05-017-004a
राहुर्विबुधरूपेण दानवः प्रापिबत्तदा	BR-01-05-017-004c
तस्य कण्ठमनुप्राप्ते दानवस्यामृते तदा	BR-01-05-017-005a
आख्यातं चन्द्रसूर्याभ्यां सुराणां हितकाम्यया	BR-01-05-017-005c
ततो भगवता तस्य शिरश्छिन्नमलङ्कृतम्	BR-01-05-017-006a
चक्रायुधेन चक्रेण पिबतोऽमृतमोजसा	BR-01-05-017-006c
तच्छैलशृङ्गप्रतिमं दानवस्य शिरो महत्	BR-01-05-017-007a
चक्रेणोत्कृत्तमपतच्चालयद्वसुधातलम्	BR-01-05-017-007c
ततो वैरविनिर्बन्धः कृतो राहुमुखेन वै	BR-01-05-017-008a
शाश्वतश्चन्द्रसूर्याभ्यां ग्रसत्यद्यापि चैव तौ	BR-01-05-017-008c
विहाय भगवांश्चापि स्त्रीरूपमतुलं हरिः	BR-01-05-017-009a
नानाप्रहरणैर्भीमैर्दानवान्समकम्पयत्	BR-01-05-017-009c
ततः प्रवृत्तः सङ्ग्रामः समीपे लवणाम्भसः	BR-01-05-017-010a
सुराणामसुराणां च सर्वघोरतरो महान्	BR-01-05-017-010c
प्रासाः सुविपुलास्तीक्ष्णा न्यपतन्त सहस्रशः	BR-01-05-017-011a
तोमराश्च सुतीक्ष्णाग्राः शस्त्राणि विविधानि च	BR-01-05-017-011c
ततोऽसुराश्चक्रभिन्ना वमन्तो रुधिरं बहु	BR-01-05-017-012a
असिशक्तिगदारुग्णा निपेतुर्धरणीतले	BR-01-05-017-012c
छिन्नानि पट्टिशैश्चापि शिरांसि युधि दारुणे	BR-01-05-017-013a
तप्तकाञ्चनजालानि निपेतुरनिशं तदा	BR-01-05-017-013c
रुधिरेणावलिप्ताङ्गा निहताश्च महासुराः	BR-01-05-017-014a
अद्रीणामिव कूटानि धातुरक्तानि शेरते	BR-01-05-017-014c
हाहाकारः समभवत्तत्र तत्र सहस्रशः	BR-01-05-017-015a
अन्योन्यं छिन्दतां शस्त्रैरादित्ये लोहितायति	BR-01-05-017-015c
परिघैश्चायसैः पीतैः सन्निकर्षे च मुष्टिभिः	BR-01-05-017-016a
निघ्नतां समरेऽन्योन्यं शब्दो दिवमिवास्पृशत्	BR-01-05-017-016c
छिन्धि भिन्धि प्रधावध्वं पातयाभिसरेति च	BR-01-05-017-017a
व्यश्रूयन्त महाघोराः शब्दास्तत्र समन्ततः	BR-01-05-017-017c
एवं सुतुमुले युद्धे वर्तमाने भयावहे	BR-01-05-017-018a
नरनारायणौ देवौ समाजग्मतुराहवम्	BR-01-05-017-018c
तत्र दिव्यं धनुर्दृष्ट्वा नरस्य भगवानपि	BR-01-05-017-019a
चिन्तयामास वै चक्रं विष्णुर्दानवसूदनम्	BR-01-05-017-019c
ततोऽम्बराच्चिन्तितमात्रमागतं; महाप्रभं चक्रममित्रतापनम्	BR-01-05-017-020a
विभावसोस्तुल्यमकुण्ठमण्डलं; सुदर्शनं भीममजय्यमुत्तमम्	BR-01-05-017-020c
तदागतं ज्वलितहुताशनप्रभं; भयङ्करं करिकरबाहुरच्युतः	BR-01-05-017-021a
मुमोच वै चपलमुदग्रवेगवन्महाप्रभं परनगरावदारणम्	BR-01-05-017-021c
तदन्तकज्वलनसमानवर्चसं; पुनः पुनर्न्यपतत वेगवत्तदा	BR-01-05-017-022a
विदारयद्दितिदनुजान्सहस्रशः; करेरितं पुरुषवरेण संयुगे	BR-01-05-017-022c
दहत्क्वचिज्ज्वलन इवावलेलिहत्प्रसह्य तानसुरगणान्न्यकृन्तत	BR-01-05-017-023a
प्रवेरितं वियति मुहुः क्षितौ तदा; पपौ रणे रुधिरमथो पिशाचवत्	BR-01-05-017-023c
अथासुरा गिरिभिरदीनचेतसो; मुहुर्मुहुः सुरगणमर्दयंस्तदा	BR-01-05-017-024a
महाबला विगलितमेघवर्चसः; सहस्रशो गगनमभिप्रपद्य ह	BR-01-05-017-024c
अथाम्बराद्भयजननाः प्रपेदिरे; सपादपा बहुविधमेघरूपिणः	BR-01-05-017-025a
महाद्रयः प्रविगलिताग्रसानवः; परस्परं द्रुतमभिहत्य सस्वनाः	BR-01-05-017-025c
ततो मही प्रविचलिता सकानना; महाद्रिपाताभिहता समन्ततः	BR-01-05-017-026a
परस्परं भृशमभिगर्जतां मुहू; रणाजिरे भृशमभिसम्प्रवर्तिते	BR-01-05-017-026c
नरस्ततो वरकनकाग्रभूषणैर्महेषुभिर्गगनपथं समावृणोत्	BR-01-05-017-027a
विदारयन्गिरिशिखराणि पत्रिभिर्महाभयेऽसुरगणविग्रहे तदा	BR-01-05-017-027c
ततो महीं लवणजलं च सागरं; महासुराः प्रविविशुरर्दिताः सुरैः	BR-01-05-017-028a
वियद्गतं ज्वलितहुताशनप्रभं; सुदर्शनं परिकुपितं निशाम्य च	BR-01-05-017-028c
ततः सुरैर्विजयमवाप्य मन्दरः; स्वमेव देशं गमितः सुपूजितः	BR-01-05-017-029a
विनाद्य खं दिवमपि चैव सर्वशस्ततो गताः सलिलधरा यथागतम्	BR-01-05-017-029c
ततोऽमृतं सुनिहितमेव चक्रिरे; सुराः परां मुदमभिगम्य पुष्कलाम्	BR-01-05-017-030a
ददौ च तं निधिममृतस्य रक्षितुं; किरीटिने बलभिदथामरैः सह	BR-01-05-017-030c
	
	
सूत उवाच	BR-01-05-018-001 
एतत्ते सर्वमाख्यातममृतं मथितं यथा	BR-01-05-018-001a
यत्र सोऽश्वः समुत्पन्नः श्रीमानतुलविक्रमः	BR-01-05-018-001c
यं निशाम्य तदा कद्रूर्विनतामिदमब्रवीत्	BR-01-05-018-002a
उच्चैःश्रवा नु किंवर्णो भद्रे जानीहि माचिरम्	BR-01-05-018-002c
विनतोवाच	BR-01-05-018-003
श्वेत एवाश्वराजोऽयं किं वा त्वं मन्यसे शुभे	BR-01-05-018-003a
ब्रूहि वर्णं त्वमप्यस्य ततोऽत्र विपणावहे	BR-01-05-018-003c
कद्रूरुवाच	BR-01-05-018-004
कृष्णवालमहं मन्ये हयमेनं शुचिस्मिते	BR-01-05-018-004a
एहि सार्धं मया दीव्य दासीभावाय भामिनि	BR-01-05-018-004c
सूत उवाच	BR-01-05-018-005
एवं ते समयं कृत्वा दासीभावाय वै मिथः	BR-01-05-018-005a
जग्मतुः स्वगृहानेव श्वो द्रक्ष्याव इति स्म ह	BR-01-05-018-005c
ततः पुत्रसहस्रं तु कद्रूर्जिह्मं चिकीर्षती	BR-01-05-018-006a
आज्ञापयामास तदा वाला भूत्वाञ्जनप्रभाः	BR-01-05-018-006c
आविशध्वं हयं क्षिप्रं दासी न स्यामहं यथा	BR-01-05-018-007a
तद्वाक्यं नान्वपद्यन्त ताञ्शशाप भुजङ्गमान्	BR-01-05-018-007c
सर्पसत्रे वर्तमाने पावको वः प्रधक्ष्यति	BR-01-05-018-008a
जनमेजयस्य राजर्षेः पाण्डवेयस्य धीमतः	BR-01-05-018-008c
शापमेनं तु शुश्राव स्वयमेव पितामहः	BR-01-05-018-009a
अतिक्रूरं समुद्दिष्टं कद्र्वा दैवादतीव हि	BR-01-05-018-009c
सार्धं देवगणैः सर्वैर्वाचं तामन्वमोदत	BR-01-05-018-010a
बहुत्वं प्रेक्ष्य सर्पाणां प्रजानां हितकाम्यया	BR-01-05-018-010c
तिग्मवीर्यविषा ह्येते दन्दशूका महाबलाः	BR-01-05-018-011a
तेषां तीक्ष्णविषत्वाद्धि प्रजानां च हिताय वै	BR-01-05-018-011c
प्रादाद्विषहणीं विद्यां काश्यपाय महात्मने	BR-01-05-018-011e
	
	
सूत उवाच	BR-01-05-019-001
ततो रजन्यां व्युष्टायां प्रभात उदिते रवौ	BR-01-05-019-001a
कद्रूश्च विनता चैव भगिन्यौ ते तपोधन	BR-01-05-019-001c
अमर्षिते सुसंरब्धे दास्ये कृतपणे तदा	BR-01-05-019-002a
जग्मतुस्तुरगं द्रष्टुमुच्छैःश्रवसमन्तिकात्	BR-01-05-019-002c
ददृशाते तदा तत्र समुद्रं निधिमम्भसाम्	BR-01-05-019-003a
तिमिङ्गिलझषाकीर्णं मकरैरावृतं तथा	BR-01-05-019-003c
सत्त्वैश्च बहुसाहस्रैर्नानारूपैः समावृतम्	BR-01-05-019-004a
उग्रैर्नित्यमनाधृष्यं कूर्मग्राहसमाकुलम्	BR-01-05-019-004c
आकरं सर्वरत्नानामालयं वरुणस्य च	BR-01-05-019-005a
नागानामालयं रम्यमुत्तमं सरितां पतिम्	BR-01-05-019-005c
पातालज्वलनावासमसुराणां च बन्धनम्	BR-01-05-019-006a
भयङ्करं च सत्त्वानां पयसां निधिमर्णवम्	BR-01-05-019-006c
शुभं दिव्यममर्त्यानाममृतस्याकरं परम्	BR-01-05-019-007a
अप्रमेयमचिन्त्यं च सुपुण्यजलमद्भुतम्	BR-01-05-019-007c
घोरं जलचरारावरौद्रं भैरवनिस्वनम्	BR-01-05-019-008a
गम्भीरावर्तकलिलं सर्वभूतभयङ्करम्	BR-01-05-019-008c
वेलादोलानिलचलं क्षोभोद्वेगसमुत्थितम्	BR-01-05-019-009a
वीचीहस्तैः प्रचलितैर्नृत्यन्तमिव सर्वशः	BR-01-05-019-009c
चन्द्रवृद्धिक्षयवशादुद्वृत्तोर्मिदुरासदम्	BR-01-05-019-010a
पाञ्चजन्यस्य जननं रत्नाकरमनुत्तमम्	BR-01-05-019-010c
गां विन्दता भगवता गोविन्देनामितौजसा	BR-01-05-019-011a
वराहरूपिणा चान्तर्विक्षोभितजलाविलम्	BR-01-05-019-011c
ब्रह्मर्षिणा च तपता वर्षाणां शतमत्रिणा	BR-01-05-019-012a
अनासादितगाधं च पातालतलमव्ययम्	BR-01-05-019-012c
अध्यात्मयोगनिद्रां च पद्मनाभस्य सेवतः	BR-01-05-019-013a
युगादिकालशयनं विष्णोरमिततेजसः	BR-01-05-019-013c
वडवामुखदीप्ताग्नेस्तोयहव्यप्रदं शुभम्	BR-01-05-019-014a
अगाधपारं विस्तीर्णमप्रमेयं सरित्पतिम्	BR-01-05-019-014c
महानदीभिर्बह्वीभिः स्पर्धयेव सहस्रशः	BR-01-05-019-015a
अभिसार्यमाणमनिशं ददृशाते महार्णवम्	BR-01-05-019-015c
गम्भीरं तिमिमकरोग्रसङ्कुलं तं; गर्जन्तं जलचररावरौद्रनादैः	BR-01-05-019-016a
विस्तीर्णं ददृशतुरम्बरप्रकाशं; तेऽगाधं निधिमुरुमम्भसामनन्तम्	BR-01-05-019-016c
इत्येवं झषमकरोर्मिसङ्कुलं तं; गम्भीरं विकसितमम्बरप्रकाशम्	BR-01-05-019-017a
पातालज्वलनशिखाविदीपितं तं; पश्यन्त्यौ द्रुतमभिपेततुस्तदानीम्	BR-01-05-019-017c
	
	
सूत उवाच	BR-01-05-020-001  
तं समुद्रमतिक्रम्य कद्रूर्विनतया सह	BR-01-05-020-001a
न्यपतत्तुरगाभ्याशे नचिरादिव शीघ्रगा	BR-01-05-020-001c
निशाम्य च बहून्वालान्कृष्णान्पुच्छं समाश्रितान्	BR-01-05-020-002a
विनतां विषण्णवदनां कद्रूर्दास्ये न्ययोजयत्	BR-01-05-020-002c
ततः सा विनता तस्मिन्पणितेन पराजिता	BR-01-05-020-003a
अभवद्दुःखसन्तप्ता दासीभावं समास्थिता	BR-01-05-020-003c
एतस्मिन्नन्तरे चैव गरुडः काल आगते	BR-01-05-020-004a
विना मात्रा महातेजा विदार्याण्डमजायत	BR-01-05-020-004c
अग्निराशिरिवोद्भासन्समिद्धोऽतिभयङ्करः	BR-01-05-020-005a
प्रवृद्धः सहसा पक्षी महाकायो नभोगतः	BR-01-05-020-005c
तं दृष्ट्वा शरणं जग्मुः प्रजाः सर्वा विभावसुम्	BR-01-05-020-006a
प्रणिपत्याब्रुवंश्चैनमासीनं विश्वरूपिणम्	BR-01-05-020-006c
अग्ने मा त्वं प्रवर्धिष्ठाः कच्चिन्नो न दिधक्षसि	BR-01-05-020-007a
असौ हि राशिः सुमहान्समिद्धस्तव सर्पति	BR-01-05-020-007c
अग्निरुवाच	BR-01-05-020-008
नैतदेवं यथा यूयं मन्यध्वमसुरार्दनाः	BR-01-05-020-008a
गरुडो बलवानेष मम तुल्यः स्वतेजसा	BR-01-05-020-008c
सूत उवाच	BR-01-05-020-009
एवमुक्तास्ततो गत्वा गरुडं वाग्भिरस्तुवन्	BR-01-05-020-009a
अदूरादभ्युपेत्यैनं देवाः सर्षिगणास्तदा	BR-01-05-020-009c
त्वमृषिस्त्वं महाभागस्त्वं देवः पतगेश्वरः	BR-01-05-020-010a
त्वं प्रभुस्तपनप्रख्यस्त्वं नस्त्राणमनुत्तमम्	BR-01-05-020-010c
बलोर्मिमान्साधुरदीनसत्त्वः; समृद्धिमान्दुष्प्रसहस्त्वमेव	BR-01-05-020-011a
तपः श्रुतं सर्वमहीनकीर्ते; अनागतं चोपगतं च सर्वम्	BR-01-05-020-011c
त्वमुत्तमः सर्वमिदं चराचरं; गभस्तिभिर्भानुरिवावभाससे	BR-01-05-020-012a
समाक्षिपन्भानुमतः प्रभां मुहुस्त्वमन्तकः सर्वमिदं ध्रुवाध्रुवम्	BR-01-05-020-012c
दिवाकरः परिकुपितो यथा दहेत्प्रजास्तथा दहसि हुताशनप्रभ	BR-01-05-020-013a
भयङ्करः प्रलय इवाग्निरुत्थितो; विनाशयन्युगपरिवर्तनान्तकृत्	BR-01-05-020-013c
खगेश्वरं शरणमुपस्थिता वयं; महौजसं वितिमिरमभ्रगोचरम्	BR-01-05-020-014a
महाबलं गरुडमुपेत्य खेचरं; परावरं वरदमजय्यविक्रमम्	BR-01-05-020-014c
एवं स्तुतः सुपर्णस्तु देवैः सर्षिगणैस्तदा	BR-01-05-020-015a
तेजसः प्रतिसंहारमात्मनः स चकार ह	BR-01-05-020-015c
	
सूत उवाच	BR-01-05-021-001
ततः कामगमः पक्षी महावीर्यो महाबलः	BR-01-05-021-001a
मातुरन्तिकमागच्छत्परं तीरं महोदधेः	BR-01-05-021-001c
यत्र सा विनता तस्मिन्पणितेन पराजिता	BR-01-05-021-002a
अतीव दुःखसन्तप्ता दासीभावमुपागता	BR-01-05-021-002c
ततः कदाचिद्विनतां प्रवणां पुत्रसन्निधौ	BR-01-05-021-003a
काल आहूय वचनं कद्रूरिदमभाषत	BR-01-05-021-003c
नागानामालयं भद्रे सुरम्यं रमणीयकम्	BR-01-05-021-004a
समुद्रकुक्षावेकान्ते तत्र मां विनते वह	BR-01-05-021-004c
ततः सुपर्णमाता तामवहत्सर्पमातरम्	BR-01-05-021-005a
पन्नगान्गरुडश्चापि मातुर्वचनचोदितः	BR-01-05-021-005c
स सूर्यस्याभितो याति वैनतेयो विहङ्गमः	BR-01-05-021-006a
सूर्यरश्मिपरीताश्च मूर्च्छिताः पन्नगाभवन्	BR-01-05-021-006c
तदवस्थान्सुतान्दृष्ट्वा कद्रूः शक्रमथास्तुवत्	BR-01-05-021-006e
नमस्ते देवदेवेश नमस्ते बलसूदन	BR-01-05-021-007a
नमुचिघ्न नमस्तेऽस्तु सहस्राक्ष शचीपते	BR-01-05-021-007c
सर्पाणां सूर्यतप्तानां वारिणा त्वं प्लवो भव	BR-01-05-021-008a
त्वमेव परमं त्राणमस्माकममरोत्तम	BR-01-05-021-008c
ईशो ह्यसि पयः स्रष्टुं त्वमनल्पं पुरन्दर	BR-01-05-021-009a
त्वमेव मेघस्त्वं वायुस्त्वमग्निर्वैद्युतोऽम्बरे	BR-01-05-021-009c
त्वमभ्रघनविक्षेप्ता त्वामेवाहुः पुनर्घनम्	BR-01-05-021-010a
त्वं वज्रमतुलं घोरं घोषवांस्त्वं बलाहकः	BR-01-05-021-010c
स्रष्टा त्वमेव लोकानां संहर्ता चापराजितः	BR-01-05-021-011a
त्वं ज्योतिः सर्वभूतानां त्वमादित्यो विभावसुः	BR-01-05-021-011c
त्वं महद्भूतमाश्चर्यं त्वं राजा त्वं सुरोत्तमः	BR-01-05-021-012a
त्वं विष्णुस्त्वं सहस्राक्षस्त्वं देवस्त्वं परायणम्	BR-01-05-021-012c
त्वं सर्वममृतं देव त्वं सोमः परमार्चितः	BR-01-05-021-013a
त्वं मुहूर्तस्तिथिश्च त्वं लवस्त्वं वै पुनः क्षणः	BR-01-05-021-013c
शुक्लस्त्वं बहुलश्चैव कला काष्ठा त्रुटिस्तथा	BR-01-05-021-014a
संवत्सरर्तवो मासा रजन्यश्च दिनानि च	BR-01-05-021-014c
त्वमुत्तमा सगिरिवना वसुन्धरा; सभास्करं वितिमिरमम्बरं तथा	BR-01-05-021-015a
महोदधिः सतिमितिमिङ्गिलस्तथा; महोर्मिमान्बहुमकरो झषालयः	BR-01-05-021-015c
महद्यशस्त्वमिति सदाभिपूज्यसे; मनीषिभिर्मुदितमना महर्षिभिः	BR-01-05-021-016a
अभिष्टुतः पिबसि च सोममध्वरे; वषट्कृतान्यपि च हवींषि भूतये	BR-01-05-021-016c
त्वं विप्रैः सततमिहेज्यसे फलार्थं; वेदाङ्गेष्वतुलबलौघ गीयसे च	BR-01-05-021-017a
त्वद्धेतोर्यजनपरायणा द्विजेन्द्रा; वेदाङ्गान्यभिगमयन्ति सर्ववेदैः	BR-01-05-021-017c 
	
	
सूत उवाच	BR-01-05-022-001
एवं स्तुतस्तदा कद्र्वा भगवान्हरिवाहनः	BR-01-05-022-001a
नीलजीमूतसङ्घातैर्व्योम सर्वं समावृणोत्	BR-01-05-022-001c
ते मेघा मुमुचुस्तोयं प्रभूतं विद्युदुज्ज्वलाः	BR-01-05-022-002a
परस्परमिवात्यर्थं गर्जन्तः सततं दिवि	BR-01-05-022-002c
सङ्घातितमिवाकाशं जलदैः सुमहाद्भुतैः	BR-01-05-022-003a
सृजद्भिरतुलं तोयमजस्रं सुमहारवैः	BR-01-05-022-003c
सम्प्रनृत्तमिवाकाशं धारोर्मिभिरनेकशः	BR-01-05-022-004a
मेघस्तनितनिर्घोषमम्बरं समपद्यत	BR-01-05-022-004c
नागानामुत्तमो हर्षस्तदा वर्षति वासवे	BR-01-05-022-005a
आपूर्यत मही चापि सलिलेन समन्ततः	BR-01-05-022-005c
	
	
	
 सूत उवाच	BR-01-05-023-001
सुपर्णेनोह्यमानास्ते जग्मुस्तं देशमाशु वै	BR-01-05-023-001a  
 सागराम्बुपरिक्षिप्तं पक्षिसङ्घनिनादितम्	BR-01-05-023-001c
विचित्रफलपुष्पाभिर्वनराजिभिरावृतम्	BR-01-05-023-002a  
भवनैरावृतं रम्यैस्तथा पद्माकरैरपि	BR-01-05-023-002c  
प्रसन्नसलिलैश्चापि ह्रदैश्चित्रैर्विभूषितम्	BR-01-05-023-003a  
दिव्यगन्धवहैः पुण्यैर्मारुतैरुपवीजितम्	BR-01-05-023-003c 
उपजिघ्रद्भिराकाशं वृक्षैर्मलयजैरपि	BR-01-05-023-004a  
शोभितं पुष्पवर्षाणि मुञ्चद्भिर्मारुतोद्धुतैः	BR-01-05-023-004c  
किरद्भिरिव तत्रस्थान्नागान्पुष्पाम्बुवृष्टिभिः	BR-01-05-023-005a  
मनःसंहर्षणं पुण्यं गन्धर्वाप्सरसां प्रियम्	BR-01-05-023-005c  
नानापक्षिरुतं रम्यं कद्रूपुत्रप्रहर्षणम्	BR-01-05-023-005e  
तत्ते वनं समासाद्य विजह्रुः पन्नगा मुदा	BR-01-05-023-006a  
अब्रुवंश्च महावीर्यं सुपर्णं पतगोत्तमम्	BR-01-05-023-006c  
वहास्मानपरं द्वीपं सुरम्यं विपुलोदकम्	BR-01-05-023-007a  
त्वं हि देशान्बहून्रम्यान्पतन्पश्यसि खेचर	BR-01-05-023-007c  
स विचिन्त्याब्रवीत्पक्षी मातरं विनतां तदा	BR-01-05-023-008a  
किं कारणं मया मातः कर्तव्यं सर्पभाषितम्	BR-01-05-023-008c  
 विनतोवाच	BR-01-05-023-009
दासीभूतास्म्यनार्याया भगिन्याः पतगोत्तम	BR-01-05-023-009a  
पणं वितथमास्थाय सर्पैरुपधिना कृतम्	BR-01-05-023-009c  
 सूत उवाच	BR-01-05-023-010
तस्मिंस्तु कथिते मात्रा कारणे गगनेचरः	BR-01-05-023-010a  
उवाच वचनं सर्पांस्तेन दुःखेन दुःखितः	BR-01-05-023-010c  
किमाहृत्य विदित्वा वा किं वा कृत्वेह पौरुषम्	BR-01-05-023-011a  
दास्याद्वो विप्रमुच्येयं सत्यं शंसत लेलिहाः	BR-01-05-023-011c  
श्रुत्वा तमब्रुवन्सर्पा आहरामृतमोजसा	BR-01-05-023-012a  
ततो दास्याद्विप्रमोक्षो भविता तव खेचर	BR-01-05-023-012c  
	
	
सूत उवाच	BR-01-05-024-001
इत्युक्तो गरुडः सर्पैस्ततो मातरमब्रवीत्	BR-01-05-024-001a
गच्छाम्यमृतमाहर्तुं भक्ष्यमिच्छामि वेदितुम्	BR-01-05-024-001c
विनतोवाच	BR-01-05-024-002
समुद्रकुक्षावेकान्ते निषादालयमुत्तमम्	BR-01-05-024-002a
सहस्राणामनेकानां तान्भुक्त्वामृतमानय	BR-01-05-024-002c
न तु ते ब्राह्मणं हन्तुं कार्या बुद्धिः कथञ्चन	BR-01-05-024-003a
अवध्यः सर्वभूतानां ब्राह्मणो ह्यनलोपमः	BR-01-05-024-003c
अग्निरर्को विषं शस्त्रं विप्रो भवति कोपितः	BR-01-05-024-004a
भूतानामग्रभुग्विप्रो वर्णश्रेष्ठः पिता गुरुः	BR-01-05-024-004c
गरुड उवाच	BR-01-05-024-005
यथाहमभिजानीयां ब्राह्मणं लक्षणैः शुभैः	BR-01-05-024-005a
तन्मे कारणतो मातः पृच्छतो वक्तुमर्हसि	BR-01-05-024-005c
विनतोवाच	BR-01-05-024-006
यस्ते कण्ठमनुप्राप्तो निगीर्णं बडिशं यथा	BR-01-05-024-006a
दहेदङ्गारवत्पुत्र तं विद्याद्ब्राह्मणर्षभम्	BR-01-05-024-006c
सूत उवाच	BR-01-05-024-007
प्रोवाच चैनं विनता पुत्रहार्दादिदं वचः	BR-01-05-024-007a
जानन्त्यप्यतुलं वीर्यमाशीर्वादसमन्वितम्	BR-01-05-024-007c
पक्षौ ते मारुतः पातु चन्द्रः पृष्ठं तु पुत्रक	BR-01-05-024-008a
शिरस्तु पातु ते वह्निर्भास्करः सर्वमेव तु	BR-01-05-024-008c
अहं च ते सदा पुत्र शान्तिस्वस्तिपरायणा	BR-01-05-024-009a
अरिष्टं व्रज पन्थानं वत्स कार्यार्थसिद्धये	BR-01-05-024-009c
ततः स मातुर्वचनं निशम्य; वितत्य पक्षौ नभ उत्पपात	BR-01-05-024-010a
ततो निषादान्बलवानुपागमद्बुभुक्षितः काल इवान्तको महान्	BR-01-05-024-010c
स तान्निषादानुपसंहरंस्तदा; रजः समुद्धूय नभःस्पृशं महत्	BR-01-05-024-011a
समुद्रकुक्षौ च विशोषयन्पयः; समीपगान्भूमिधरान्विचालयन्	BR-01-05-024-011c
ततः स चक्रे महदाननं तदा; निषादमार्गं प्रतिरुध्य पक्षिराट्	BR-01-05-024-012a
ततो निषादास्त्वरिताः प्रवव्रजुर्यतो मुखं तस्य भुजङ्गभोजिनः	BR-01-05-024-012c
तदाननं विवृतमतिप्रमाणवत्समभ्ययुर्गगनमिवार्दिताः खगाः	BR-01-05-024-013a
सहस्रशः पवनरजोभ्रमोहिता; महानिलप्रचलितपादपे वने	BR-01-05-024-013c
ततः खगो वदनममित्रतापनः; समाहरत्परिचपलो महाबलः	BR-01-05-024-014a
निषूदयन्बहुविधमत्स्यभक्षिणो; बुभुक्षितो गगनचरेश्वरस्तदा	BR-01-05-024-014c
	
	
सूत उवाच	BR-01-05-025-001
तस्य कण्ठमनुप्राप्तो ब्राह्मणः सह भार्यया	BR-01-05-025-001a
दहन्दीप्त इवाङ्गारस्तमुवाचान्तरिक्षगः	BR-01-05-025-001c
द्विजोत्तम विनिर्गच्छ तूर्णमास्यादपावृतात्	BR-01-05-025-002a
न हि मे ब्राह्मणो वध्यः पापेष्वपि रतः सदा	BR-01-05-025-002c
ब्रुवाणमेवं गरुडं ब्राह्मणः समभाषत	BR-01-05-025-003a
निषादी मम भार्येयं निर्गच्छतु मया सह	BR-01-05-025-003c
गरुड उवाच	BR-01-05-025-004
एतामपि निषादीं त्वं परिगृह्याशु निष्पत	BR-01-05-025-004a
तूर्णं सम्भावयात्मानमजीर्णं मम तेजसा	BR-01-05-025-004c
सूत उवाच	BR-01-05-025-005
ततः स विप्रो निष्क्रान्तो निषादीसहितस्तदा	BR-01-05-025-005a
वर्धयित्वा च गरुडमिष्टं देशं जगाम ह	BR-01-05-025-005c
सहभार्ये विनिष्क्रान्ते तस्मिन्विप्रे स पक्षिराट्	BR-01-05-025-006a
वितत्य पक्षावाकाशमुत्पपात मनोजवः	BR-01-05-025-006c
ततोऽपश्यत्स पितरं पृष्टश्चाख्यातवान्पितुः	BR-01-05-025-007a
अहं हि सर्पैः प्रहितः सोममाहर्तुमुद्यतः	BR-01-05-025-007c
मातुर्दास्यविमोक्षार्थमाहरिष्ये तमद्य वै	BR-01-05-025-007e
मात्रा चास्मि समादिष्टो निषादान्भक्षयेति वै	BR-01-05-025-008a
न च मे तृप्तिरभवद्भक्षयित्वा सहस्रशः	BR-01-05-025-008c
तस्माद्भोक्तव्यमपरं भगवन्प्रदिशस्व मे	BR-01-05-025-009a
यद्भुक्त्वामृतमाहर्तुं समर्थः स्यामहं प्रभो	BR-01-05-025-009c
कश्यप उवाच	BR-01-05-025-010 
आसीद्विभावसुर्नाम महर्षिः कोपनो भृशम्	BR-01-05-025-010a
भ्राता तस्यानुजश्चासीत्सुप्रतीको महातपाः	BR-01-05-025-010c
स नेच्छति धनं भ्रात्रा सहैकस्थं महामुनिः	BR-01-05-025-011a
विभागं कीर्तयत्येव सुप्रतीकोऽथ नित्यशः	BR-01-05-025-011c
अथाब्रवीच्च तं भ्राता सुप्रतीकं विभावसुः	BR-01-05-025-012a
विभागं बहवो मोहात्कर्तुमिच्छन्ति नित्यदा	BR-01-05-025-012c
ततो विभक्ता अन्योन्यं नाद्रियन्तेऽर्थमोहिताः	BR-01-05-025-012e
ततः स्वार्थपरान्मूढान्पृथग्भूतान्स्वकैर्धनैः	BR-01-05-025-013a
विदित्वा भेदयन्त्येतानमित्रा मित्ररूपिणः	BR-01-05-025-013c
विदित्वा चापरे भिन्नानन्तरेषु पतन्त्यथ	BR-01-05-025-014a
भिन्नानामतुलो नाशः क्षिप्रमेव प्रवर्तते	BR-01-05-025-014c
तस्माच्चैव विभागार्थं न प्रशंसन्ति पण्डिताः	BR-01-05-025-015a
गुरुशास्त्रे निबद्धानामन्योन्यमभिशङ्किनाम्	BR-01-05-025-015c
नियन्तुं न हि शक्यस्त्वं भेदतो धनमिच्छसि	BR-01-05-025-016a
यस्मात्तस्मात्सुप्रतीक हस्तित्वं समवाप्स्यसि	BR-01-05-025-016c
शप्तस्त्वेवं सुप्रतीको विभावसुमथाब्रवीत्	BR-01-05-025-017a
त्वमप्यन्तर्जलचरः कच्छपः सम्भविष्यसि	BR-01-05-025-017c
एवमन्योन्यशापात्तौ सुप्रतीकविभावसू	BR-01-05-025-018a
गजकच्छपतां प्राप्तावर्थार्थं मूढचेतसौ	BR-01-05-025-018c
रोषदोषानुषङ्गेण तिर्यग्योनिगतावपि	BR-01-05-025-019a
परस्परद्वेषरतौ प्रमाणबलदर्पितौ	BR-01-05-025-019c
सरस्यस्मिन्महाकायौ पूर्ववैरानुसारिणौ	BR-01-05-025-020a
तयोरेकतरः श्रीमान्समुपैति महागजः	BR-01-05-025-020c
तस्य बृंहितशब्देन कूर्मोऽप्यन्तर्जलेशयः	BR-01-05-025-021a
उत्थितोऽसौ महाकायः कृत्स्नं सङ्क्षोभयन्सरः	BR-01-05-025-021c
तं दृष्ट्वावेष्टितकरः पतत्येष गजो जलम्	BR-01-05-025-022a
दन्तहस्ताग्रलाङ्गूलपादवेगेन वीर्यवान्	BR-01-05-025-022c
तं विक्षोभयमाणं तु सरो बहुझषाकुलम्	BR-01-05-025-023a
कूर्मोऽप्यभ्युद्यतशिरा युद्धायाभ्येति वीर्यवान्	BR-01-05-025-023c
षडुच्छ्रितो योजनानि गजस्तद्द्विगुणायतः	BR-01-05-025-024a
कूर्मस्त्रियोजनोत्सेधो दशयोजनमण्डलः	BR-01-05-025-024c
तावेतौ युद्धसम्मत्तौ परस्परजयैषिणौ	BR-01-05-025-025a
उपयुज्याशु कर्मेदं साधयेप्सितमात्मनः	BR-01-05-025-025c
सूत उवाच	BR-01-05-025-026
स तच्छ्रुत्वा पितुर्वाक्यं भीमवेगोऽन्तरिक्षगः	BR-01-05-025-026a
नखेन गजमेकेन कूर्ममेकेन चाक्षिपत्	BR-01-05-025-026c
समुत्पपात चाकाशं तत उच्चैर्विहङ्गमः	BR-01-05-025-027a
सोऽलम्बतीर्थमासाद्य देववृक्षानुपागमत्	BR-01-05-025-027c
ते भीताः समकम्पन्त तस्य पक्षानिलाहताः	BR-01-05-025-028a
न नो भञ्ज्यादिति तदा दिव्याः कनकशाखिनः	BR-01-05-025-028c
प्रचलाङ्गान्स तान्दृष्ट्वा मनोरथफलाङ्कुरान्	BR-01-05-025-029a
अन्यानतुलरूपाङ्गानुपचक्राम खेचरः	BR-01-05-025-029c
काञ्चनै राजतैश्चैव फलैर्वैडूर्यशाखिनः	BR-01-05-025-030a
सागराम्बुपरिक्षिप्तान्भ्राजमानान्महाद्रुमान्	BR-01-05-025-030c
तमुवाच खगश्रेष्ठं तत्र रोहिणपादपः	BR-01-05-025-031a
अतिप्रवृद्धः सुमहानापतन्तं मनोजवम्	BR-01-05-025-031c
यैषा मम महाशाखा शतयोजनमायता	BR-01-05-025-032a
एतामास्थाय शाखां त्वं खादेमौ गजकच्छपौ	BR-01-05-025-032c
ततो द्रुमं पतगसहस्रसेवितं; महीधरप्रतिमवपुः प्रकम्पयन्	BR-01-05-025-033a
खगोत्तमो द्रुतमभिपत्य वेगवान्बभञ्ज तामविरलपत्रसंवृताम्	BR-01-05-025-033c
	
	
सूत उवाच	BR-01-05-026-001
स्पृष्टमात्रा तु पद्भ्यां सा गरुडेन बलीयसा	BR-01-05-026-001a
अभज्यत तरोः शाखा भग्नां चैनामधारयत्	BR-01-05-026-001c
तां भग्नां स महाशाखां स्मयन्समवलोकयन्	BR-01-05-026-002a
अथात्र लम्बतोऽपश्यद्वालखिल्यानधोमुखान्	BR-01-05-026-002c
स तद्विनाशसंत्रासादनुपत्य खगाधिपः	BR-01-05-026-003a
शाखामास्येन जग्राह तेषामेवान्ववेक्षया	BR-01-05-026-003c
शनैः पर्यपतत्पक्षी पर्वतान्प्रविशातयन्	BR-01-05-026-003e
एवं सोऽभ्यपतद्देशान्बहून्सगजकच्छपः	BR-01-05-026-004a
दयार्थं वालखिल्यानां न च स्थानमविन्दत	BR-01-05-026-004c
स गत्वा पर्वतश्रेष्ठं गन्धमादनमव्ययम्	BR-01-05-026-005a
ददर्श कश्यपं तत्र पितरं तपसि स्थितम्	BR-01-05-026-005c
ददर्श तं पिता चापि दिव्यरूपं विहङ्गमम्	BR-01-05-026-006a
तेजोवीर्यबलोपेतं मनोमारुतरंहसम्	BR-01-05-026-006c
शैलशृङ्गप्रतीकाशं ब्रह्मदण्डमिवोद्यतम्	BR-01-05-026-007a
अचिन्त्यमनभिज्ञेयं सर्वभूतभयङ्करम्	BR-01-05-026-007c
मायावीर्यधरं साक्षादग्निमिद्धमिवोद्यतम्	BR-01-05-026-008a
अप्रधृष्यमजेयं च देवदानवराक्षसैः	BR-01-05-026-008c
भेत्तारं गिरिशृङ्गाणां नदीजलविशोषणम्	BR-01-05-026-009a
लोकसंलोडनं घोरं कृतान्तसमदर्शनम्	BR-01-05-026-009c
तमागतमभिप्रेक्ष्य भगवान्कश्यपस्तदा	BR-01-05-026-010a
विदित्वा चास्य सङ्कल्पमिदं वचनमब्रवीत्	BR-01-05-026-010c
पुत्र मा साहसं कार्षीर्मा सद्यो लप्स्यसे व्यथाम्	BR-01-05-026-011a
मा त्वा दहेयुः सङ्क्रुद्धा वालखिल्या मरीचिपाः	BR-01-05-026-011c
प्रसादयामास स तान्कश्यपः पुत्रकारणात्	BR-01-05-026-012a
वालखिल्यांस्तपःसिद्धानिदमुद्दिश्य कारणम्	BR-01-05-026-012c
प्रजाहितार्थमारम्भो गरुडस्य तपोधनाः	BR-01-05-026-013a
चिकीर्षति महत्कर्म तदनुज्ञातुमर्हथ	BR-01-05-026-013c
एवमुक्ता भगवता मुनयस्ते समभ्ययुः	BR-01-05-026-014a
मुक्त्वा शाखां गिरिं पुण्यं हिमवन्तं तपोर्थिनः	BR-01-05-026-014c
ततस्तेष्वपयातेषु पितरं विनतात्मजः	BR-01-05-026-015a
शाखाव्याक्षिप्तवदनः पर्यपृच्छत कश्यपम्	BR-01-05-026-015c
भगवन्क्व विमुञ्चामि तरुशाखामिमामहम्	BR-01-05-026-016a
वर्जितं ब्राह्मणैर्देशमाख्यातु भगवान्मम	BR-01-05-026-016c
ततो निष्पुरुषं शैलं हिमसंरुद्धकन्दरम्	BR-01-05-026-017a
अगम्यं मनसाप्यन्यैस्तस्याचख्यौ स कश्यपः	BR-01-05-026-017c
तं पर्वतमहाकुक्षिमाविश्य मनसा खगः	BR-01-05-026-018a
जवेनाभ्यपतत्तार्क्ष्यः सशाखागजकच्छपः	BR-01-05-026-018c
न तां वध्रः परिणहेच्छतचर्मा महानणुः	BR-01-05-026-019a
शाखिनो महतीं शाखां यां प्रगृह्य ययौ खगः	BR-01-05-026-019c
ततः स शतसाहस्रं योजनान्तरमागतः	BR-01-05-026-020a
कालेन नातिमहता गरुडः पततां वरः	BR-01-05-026-020c
स तं गत्वा क्षणेनैव पर्वतं वचनात्पितुः	BR-01-05-026-021a
अमुञ्चन्महतीं शाखां सस्वनां तत्र खेचरः	BR-01-05-026-021c
पक्षानिलहतश्चास्य प्राकम्पत स शैलराट्	BR-01-05-026-022a
मुमोच पुष्पवर्षं च समागलितपादपः	BR-01-05-026-022c
शृङ्गाणि च व्यशीर्यन्त गिरेस्तस्य समन्ततः	BR-01-05-026-023a
मणिकाञ्चनचित्राणि शोभयन्ति महागिरिम्	BR-01-05-026-023c
शाखिनो बहवश्चापि शाखयाभिहतास्तया	BR-01-05-026-024a
काञ्चनैः कुसुमैर्भान्ति विद्युत्वन्त इवाम्बुदाः	BR-01-05-026-024c
ते हेमविकचा भूयो युक्ताः पर्वतधातुभिः	BR-01-05-026-025a
व्यराजञ्शाखिनस्तत्र सूर्यांशुप्रतिरञ्जिताः	BR-01-05-026-025c
ततस्तस्य गिरेः शृङ्गमास्थाय स खगोत्तमः	BR-01-05-026-026a
भक्षयामास गरुडस्तावुभौ गजकच्छपौ	BR-01-05-026-026c
ततः पर्वतकूटाग्रादुत्पपात मनोजवः	BR-01-05-026-027a
प्रावर्तन्ताथ देवानामुत्पाता भयवेदिनः	BR-01-05-026-027c
इन्द्रस्य वज्रं दयितं प्रजज्वाल व्यथान्वितम्	BR-01-05-026-028a
सधूमा चापतत्सार्चिर्दिवोल्का नभसश्च्युता	BR-01-05-026-028c
तथा वसूनां रुद्राणामादित्यानां च सर्वशः	BR-01-05-026-029a
साध्यानां मरुतां चैव ये चान्ये देवतागणाः	BR-01-05-026-029c
स्वं स्वं प्रहरणं तेषां परस्परमुपाद्रवत्	BR-01-05-026-029e
अभूतपूर्वं सङ्ग्रामे तदा देवासुरेऽपि च	BR-01-05-026-030a
ववुर्वाताः सनिर्घाताः पेतुरुल्काः समन्ततः	BR-01-05-026-030c
निरभ्रमपि चाकाशं प्रजगर्ज महास्वनम्	BR-01-05-026-031a
देवानामपि यो देवः सोऽप्यवर्षदसृक्तदा	BR-01-05-026-031c
मम्लुर्माल्यानि देवानां शेमुस्तेजांसि चैव हि	BR-01-05-026-032a
उत्पातमेघा रौद्राश्च ववर्षुः शोणितं बहु	BR-01-05-026-032c
रजांसि मुकुटान्येषामुत्थितानि व्यधर्षयन्	BR-01-05-026-032e
ततस्त्राससमुद्विग्नः सह देवैः शतक्रतुः	BR-01-05-026-033a
उत्पातान्दारुणान्पश्यन्नित्युवाच बृहस्पतिम्	BR-01-05-026-033c
किमर्थं भगवन्घोरा महोत्पाताः समुत्थिताः	BR-01-05-026-034a
न च शत्रुं प्रपश्यामि युधि यो नः प्रधर्षयेत्	BR-01-05-026-034c
बृहस्पतिरुवाच	BR-01-05-026-035
तवापराधाद्देवेन्द्र प्रमादाच्च शतक्रतो	BR-01-05-026-035a
तपसा वालखिल्यानां भूतमुत्पन्नमद्भुतम्	BR-01-05-026-035c
कश्यपस्य मुनेः पुत्रो विनतायाश्च खेचरः	BR-01-05-026-036a
हर्तुं सोममनुप्राप्तो बलवान्कामरूपवान्	BR-01-05-026-036c
समर्थो बलिनां श्रेष्ठो हर्तुं सोमं विहङ्गमः	BR-01-05-026-037a
सर्वं सम्भावयाम्यस्मिन्नसाध्यमपि साधयेत्	BR-01-05-026-037c
सूत उवाच	BR-01-05-026-038
श्रुत्वैतद्वचनं शक्रः प्रोवाचामृतरक्षिणः	BR-01-05-026-038a
महावीर्यबलः पक्षी हर्तुं सोममिहोद्यतः	BR-01-05-026-038c
युष्मान्संबोधयाम्येष यथा स न हरेद्बलात्	BR-01-05-026-039a
अतुलं हि बलं तस्य बृहस्पतिरुवाच मे	BR-01-05-026-039c
तच्छ्रुत्वा विबुधा वाक्यं विस्मिता यत्नमास्थिताः	BR-01-05-026-040a
परिवार्यामृतं तस्थुर्वज्री चेन्द्रः शतक्रतुः	BR-01-05-026-040c
धारयन्तो महार्हाणि कवचानि मनस्विनः	BR-01-05-026-041a
काञ्चनानि विचित्राणि वैडूर्यविकृतानि च	BR-01-05-026-041c
विविधानि च शस्त्राणि घोररूपाण्यनेकशः	BR-01-05-026-042a
शिततीक्ष्णाग्रधाराणि समुद्यम्य सहस्रशः	BR-01-05-026-042c
सविस्फुलिङ्गज्वालानि सधूमानि च सर्वशः	BR-01-05-026-043a
चक्राणि परिघांश्चैव त्रिशूलानि परश्वधान्	BR-01-05-026-043c
शक्तीश्च विविधास्तीक्ष्णाः करवालांश्च निर्मलान्	BR-01-05-026-044a
स्वदेहरूपाण्यादाय गदाश्चोग्रप्रदर्शनाः	BR-01-05-026-044c
तैः शस्त्रैर्भानुमद्भिस्ते दिव्याभरणभूषिताः	BR-01-05-026-045a
भानुमन्तः सुरगणास्तस्थुर्विगतकल्मषाः	BR-01-05-026-045c
अनुपमबलवीर्यतेजसो; धृतमनसः परिरक्षणेऽमृतस्य	BR-01-05-026-046a
असुरपुरविदारणाः सुरा; ज्वलनसमिद्धवपुःप्रकाशिनः	BR-01-05-026-046c
इति समरवरं सुरास्थितं; परिघसहस्रशतैः समाकुलम्	BR-01-05-026-047a
विगलितमिव चाम्बरान्तरे; तपनमरीचिविभासितं बभौ	BR-01-05-026-047c
	
	
	
शौनक उवाच	BR-01-05-027-001
कोऽपराधो महेन्द्रस्य कः प्रमादश्च सूतज	BR-01-05-027-001a
तपसा वालखिल्यानां सम्भूतो गरुडः कथम्	BR-01-05-027-001c
कश्यपस्य द्विजातेश्च कथं वै पक्षिराट्सुतः	BR-01-05-027-002a
अधृष्यः सर्वभूतानामवध्यश्चाभवत्कथम्	BR-01-05-027-002c
कथं च कामचारी स कामवीर्यश्च खेचरः	BR-01-05-027-003a
एतदिच्छाम्यहं श्रोतुं पुराणे यदि पठ्यते	BR-01-05-027-003c
सूत उवाच	BR-01-05-027-004
विषयोऽयं पुराणस्य यन्मां त्वं परिपृच्छसि	BR-01-05-027-004a
शृणु मे वदतः सर्वमेतत्सङ्क्षेपतो द्विज	BR-01-05-027-004c
यजतः पुत्रकामस्य कश्यपस्य प्रजापतेः	BR-01-05-027-005a
साहाय्यमृषयो देवा गन्धर्वाश्च ददुः किल	BR-01-05-027-005c
तत्रेध्मानयने शक्रो नियुक्तः कश्यपेन ह	BR-01-05-027-006a
मुनयो वालखिल्याश्च ये चान्ये देवतागणाः	BR-01-05-027-006c
शक्रस्तु वीर्यसदृशमिध्मभारं गिरिप्रभम्	BR-01-05-027-007a
समुद्यम्यानयामास नातिकृच्छ्रादिव प्रभुः	BR-01-05-027-007c
अथापश्यदृषीन्ह्रस्वानङ्गुष्ठोदरपर्वणः	BR-01-05-027-008a
पलाशवृन्तिकामेकां सहितान्वहतः पथि	BR-01-05-027-008c
प्रलीनान्स्वेष्विवाङ्गेषु निराहारांस्तपोधनान्	BR-01-05-027-009a
क्लिश्यमानान्मन्दबलान्गोष्पदे संप्लुतोदके	BR-01-05-027-009c
तांश्च सर्वान्स्मयाविष्टो वीर्योन्मत्तः पुरन्दरः	BR-01-05-027-010a
अवहस्यात्यगाच्छीघ्रं लङ्घयित्वावमन्य च	BR-01-05-027-010c
तेऽथ रोषसमाविष्टाः सुभृशं जातमन्यवः	BR-01-05-027-011a
आरेभिरे महत्कर्म तदा शक्रभयङ्करम्	BR-01-05-027-011c
जुहुवुस्ते सुतपसो विधिवज्जातवेदसम्	BR-01-05-027-012a
मन्त्रैरुच्चावचैर्विप्रा येन कामेन तच्छृणु	BR-01-05-027-012c
कामवीर्यः कामगमो देवराजभयप्रदः	BR-01-05-027-013a
इन्द्रोऽन्यः सर्वदेवानां भवेदिति यतव्रताः	BR-01-05-027-013c
इन्द्राच्छतगुणः शौर्ये वीर्ये चैव मनोजवः	BR-01-05-027-014a
तपसो नः फलेनाद्य दारुणः सम्भवत्विति	BR-01-05-027-014c
तद्बुद्ध्वा भृशसन्तप्तो देवराजः शतक्रतुः	BR-01-05-027-015a
जगाम शरणं तत्र कश्यपं संशितव्रतम्	BR-01-05-027-015c
तच्छ्रुत्वा देवराजस्य कश्यपोऽथ प्रजापतिः	BR-01-05-027-016a
वालखिल्यानुपागम्य कर्मसिद्धिमपृच्छत	BR-01-05-027-016c
एवमस्त्विति तं चापि प्रत्यूचुः सत्यवादिनः	BR-01-05-027-017a
तान्कश्यप उवाचेदं सान्त्वपूर्वं प्रजापतिः	BR-01-05-027-017c
अयमिन्द्रस्त्रिभुवने नियोगाद्ब्रह्मणः कृतः	BR-01-05-027-018a
इन्द्रार्थं च भवन्तोऽपि यत्नवन्तस्तपोधनाः	BR-01-05-027-018c
न मिथ्या ब्रह्मणो वाक्यं कर्तुमर्हथ सत्तमाः	BR-01-05-027-019a
भवतां च न मिथ्यायं सङ्कल्पो मे चिकीर्षितः	BR-01-05-027-019c
भवत्वेष पतत्रीणामिन्द्रोऽतिबलसत्त्ववान्	BR-01-05-027-020a
प्रसादः क्रियतां चैव देवराजस्य याचतः	BR-01-05-027-020c
एवमुक्ताः कश्यपेन वालखिल्यास्तपोधनाः	BR-01-05-027-021a
प्रत्यूचुरभिसंम्पूज्य मुनिश्रेष्ठं प्रजापतिम्	BR-01-05-027-021c
इन्द्रार्थोऽयं समारम्भः सर्वेषां नः प्रजापते	BR-01-05-027-022a
अपत्यार्थं समारम्भो भवतश्चायमीप्सितः	BR-01-05-027-022c
तदिदं सफलं कर्म त्वया वै प्रतिगृह्यताम्	BR-01-05-027-023a
तथा चैव विधत्स्वात्र यथा श्रेयोऽनुपश्यसि	BR-01-05-027-023c
एतस्मिन्नेव काले तु देवी दाक्षायणी शुभा	BR-01-05-027-024a
विनता नाम कल्याणी पुत्रकामा यशस्विनी	BR-01-05-027-024c
तपस्तप्त्वा व्रतपरा स्नाता पुंसवने शुचिः	BR-01-05-027-025a
उपचक्राम भर्तारं तामुवाचाथ कश्यपः	BR-01-05-027-025c
आरम्भः सफलो देवि भवितायं तवेप्सितः	BR-01-05-027-026a
जनयिष्यसि पुत्रौ द्वौ वीरौ त्रिभुवनेश्वरौ	BR-01-05-027-026c
तपसा वालखिल्यानां मम संकल्पजौ तथा	BR-01-05-027-027a
भविष्यतो महाभागौ पुत्रौ ते लोकपूजितौ	BR-01-05-027-027c
उवाच चैनां भगवान्मारीचः पुनरेव ह	BR-01-05-027-028a
धार्यतामप्रमादेन गर्भोऽयं सुमहोदयः	BR-01-05-027-028c
एकः सर्वपतत्रीणामिन्द्रत्वं कारयिष्यति	BR-01-05-027-029a
लोकसम्भावितो वीरः कामवीर्यो विहङ्गमः	BR-01-05-027-029c
शतक्रतुमथोवाच प्रीयमाणः प्रजापतिः	BR-01-05-027-030a
त्वत्सहायौ खगावेतौ भ्रातरौ ते भविष्यतः	BR-01-05-027-030c
नैताभ्यां भविता दोषः सकाशात्ते पुरन्दर	BR-01-05-027-031a
व्येतु ते शक्र सन्तापस्त्वमेवेन्द्रो भविष्यसि	BR-01-05-027-031c
न चाप्येवं त्वया भूयः क्षेप्तव्या ब्रह्मवादिनः	BR-01-05-027-032a
न चावमान्या दर्पात्ते वाग्विषा भृशकोपनाः	BR-01-05-027-032c
एवमुक्तो जगामेन्द्रो निर्विशङ्कस्त्रिविष्टपम्	BR-01-05-027-033a
विनता चापि सिद्धार्था बभूव मुदिता तदा	BR-01-05-027-033c
जनयामास पुत्रौ द्वावरुणं गरुडं तथा	BR-01-05-027-034a
अरुणस्तयोस्तु विकल आदित्यस्य पुरःसरः	BR-01-05-027-034c
पतत्रीणां तु गरुड इन्द्रत्वेनाभ्यषिच्यत	BR-01-05-027-035a
तस्यैतत्कर्म सुमहच्छ्रूयतां भृगुनन्दन	BR-01-05-027-035c
	
	
	
सूत उवाच	BR-01-05-028-001
ततस्तस्मिन्द्विजश्रेष्ठ समुदीर्णे तथाविधे	BR-01-05-028-001a
गरुत्मान्पक्षिराट्तूर्णं सम्प्राप्तो विबुधान्प्रति	BR-01-05-028-001c
तं दृष्ट्वातिबलं चैव प्राकम्पन्त समन्ततः	BR-01-05-028-002a
परस्परं च प्रत्यघ्नन्सर्वप्रहरणान्यपि	BR-01-05-028-002c
तत्र चासीदमेयात्मा विद्युदग्निसमप्रभः	BR-01-05-028-003a
भौवनः सुमहावीर्यः सोमस्य परिरक्षिता	BR-01-05-028-003c
स तेन पतगेन्द्रेण पक्षतुण्डनखैः क्षतः	BR-01-05-028-004a
मुहूर्तमतुलं युद्धं कृत्वा विनिहतो युधि	BR-01-05-028-004c
रजश्चोद्धूय सुमहत्पक्षवातेन खेचरः	BR-01-05-028-005a
कृत्वा लोकान्निरालोकांस्तेन देवानवाकिरत्	BR-01-05-028-005c
तेनावकीर्णा रजसा देवा मोहमुपागमन्	BR-01-05-028-006a
न चैनं ददृशुश्छन्ना रजसामृतरक्षिणः	BR-01-05-028-006c
एवं संलोडयामास गरुडस्त्रिदिवालयम्	BR-01-05-028-007a
पक्षतुण्डप्रहारैश्च देवान्स विददार ह	BR-01-05-028-007c
ततो देवः सहस्राक्षस्तूर्णं वायुमचोदयत्	BR-01-05-028-008a
विक्षिपेमां रजोवृष्टिं तवैतत्कर्म मारुत	BR-01-05-028-008c
अथ वायुरपोवाह तद्रजस्तरसा बली	BR-01-05-028-009a
ततो वितिमिरे जाते देवाः शकुनिमार्दयन्	BR-01-05-028-009c
ननाद चोच्चैर्बलवान्महामेघरवः खगः	BR-01-05-028-010a
वध्यमानः सुरगणैः सर्वभूतानि भीषयन्	BR-01-05-028-010c
उत्पपात महावीर्यः पक्षिराट्परवीरहा	BR-01-05-028-010e   
तमुत्पत्यान्तरिक्षस्थं देवानामुपरि स्थितम्	BR-01-05-028-011a
वर्मिणो विबुधाः सर्वे नानाशस्त्रैरवाकिरन्	BR-01-05-028-011c
पट्टिशैः परिघैः शूलैर्गदाभिश्च सवासवाः	BR-01-05-028-012a
क्षुरान्तैर्ज्वलितैश्चापि चक्रैरादित्यरूपिभिः	BR-01-05-028-012c
नानाशस्त्रविसर्गैश्च वध्यमानः समन्ततः	BR-01-05-028-013a
कुर्वन्सुतुमुलं युद्धं पक्षिराण्न व्यकम्पत	BR-01-05-028-013c
विनर्दन्निव चाकाशे वैनतेयः प्रतापवान्	BR-01-05-028-014a
पक्षाभ्यामुरसा चैव समन्ताद्व्याक्षिपत्सुरान्	BR-01-05-028-014c
ते विक्षिप्तास्ततो देवाः प्रजग्मुर्गरुडार्दिताः	BR-01-05-028-015a
नखतुण्डक्षताश्चैव सुस्रुवुः शोणितं बहु	BR-01-05-028-015c
साध्याः प्राचीं सगन्धर्वा वसवो दक्षिणां दिशम्	BR-01-05-028-016a
प्रजग्मुः सहिता रुद्रैः पतगेन्द्रप्रधर्षिताः	BR-01-05-028-016c
दिशं प्रतीचीमादित्या नासत्या उत्तरां दिशम्	BR-01-05-028-017a
मुहुर्मुहुः प्रेक्षमाणा युध्यमाना महौजसम्	BR-01-05-028-017c
अश्वक्रन्देन वीरेण रेणुकेन च पक्षिणा	BR-01-05-028-018a
क्रथनेन च शूरेण तपनेन च खेचरः	BR-01-05-028-018c
उलूकश्वसनाभ्यां च निमेषेण च पक्षिणा	BR-01-05-028-019a
प्ररुजेन च संयुद्धं चकार प्रलिहेन च	BR-01-05-028-019c
तान्पक्षनखतुण्डाग्रैरभिनद्विनतासुतः	BR-01-05-028-020a
युगान्तकाले सङ्क्रुद्धः पिनाकीव महाबलः	BR-01-05-028-020c
महावीर्या महोत्साहास्तेन ते बहुधा क्षताः	BR-01-05-028-021a
रेजुरभ्रघनप्रख्या रुधिरौघप्रवर्षिणः	BR-01-05-028-021c
तान्कृत्वा पतगश्रेष्ठः सर्वानुत्क्रान्तजीवितान्	BR-01-05-028-022a
अतिक्रान्तोऽमृतस्यार्थे सर्वतोऽग्निमपश्यत	BR-01-05-028-022c
आवृण्वानं महाज्वालमर्चिर्भिः सर्वतोऽम्बरम्	BR-01-05-028-023a
दहन्तमिव तीक्ष्णांशुं घोरं वायुसमीरितम्	BR-01-05-028-023c
ततो नवत्या नवतीर्मुखानां; कृत्वा तरस्वी गरुडो महात्मा	BR-01-05-028-024a
नदीः समापीय मुखैस्ततस्तैः; सुशीघ्रमागम्य पुनर्जवेन	BR-01-05-028-024c
ज्वलन्तमग्निं तममित्रतापनः; समास्तरत्पत्ररथो नदीभिः	BR-01-05-028-025a
ततः प्रचक्रे वपुरन्यदल्पं; प्रवेष्टुकामोऽग्निमभिप्रशाम्य	BR-01-05-028-025c
	
	
सूत उवाच	BR-01-05-029-001
जाम्बूनदमयो भूत्वा मरीचिविकचोज्ज्वलः	BR-01-05-029-001a
प्रविवेश बलात्पक्षी वारिवेग इवार्णवम्	BR-01-05-029-001c
स चक्रं क्षुरपर्यन्तमपश्यदमृतान्तिके	BR-01-05-029-002a
परिभ्रमन्तमनिशं तीक्ष्णधारमयस्मयम्	BR-01-05-029-002c
ज्वलनार्कप्रभं घोरं छेदनं सोमहारिणाम्	BR-01-05-029-003a
घोररूपं तदत्यर्थं यन्त्रं देवैः सुनिर्मितम्	BR-01-05-029-003c
तस्यान्तरं स दृष्ट्वैव पर्यवर्तत खेचरः	BR-01-05-029-004a
अरान्तरेणाभ्यपतत्सङ्क्षिप्याङ्गं क्षणेन ह	BR-01-05-029-004c
अधश्चक्रस्य चैवात्र दीप्तानलसमद्युती	BR-01-05-029-005a
विद्युज्जिह्वौ महाघोरौ दीप्तास्यौ दीप्तलोचनौ	BR-01-05-029-005c
चक्षुर्विषौ महावीर्यौ नित्यक्रुद्धौ तरस्विनौ	BR-01-05-029-006a
रक्षार्थमेवामृतस्य ददर्श भुजगोत्तमौ	BR-01-05-029-006c
सदा संरब्धनयनौ सदा चानिमिषेक्षणौ	BR-01-05-029-007a
तयोरेकोऽपि यं पश्येत्स तूर्णं भस्मसाद्भवेत्	BR-01-05-029-007c
तयोश्चक्षूंषि रजसा सुपर्णस्तूर्णमावृणोत्	BR-01-05-029-008a
अदृष्टरूपस्तौ चापि सर्वतः पर्यकालयत्	BR-01-05-029-008c
तयोरङ्गे समाक्रम्य वैनतेयोऽन्तरिक्षगः	BR-01-05-029-009a
आच्छिनत्तरसा मध्ये सोममभ्यद्रवत्ततः	BR-01-05-029-009c
समुत्पाट्यामृतं तत्तु वैनतेयस्ततो बली	BR-01-05-029-010a
उत्पपात जवेनैव यन्त्रमुन्मथ्य वीर्यवान्	BR-01-05-029-010c
अपीत्वैवामृतं पक्षी परिगृह्याशु वीर्यवान्	BR-01-05-029-011a
अगच्छदपरिश्रान्त आवार्यार्कप्रभां खगः	BR-01-05-029-011c
विष्णुना तु तदाकाशे वैनतेयः समेयिवान्	BR-01-05-029-012a
तस्य नारायणस्तुष्टस्तेनालौल्येन कर्मणा	BR-01-05-029-012c
तमुवाचाव्ययो देवो वरदोऽस्मीति खेचरम्	BR-01-05-029-013a
स वव्रे तव तिष्ठेयमुपरीत्यन्तरिक्षगः	BR-01-05-029-013c
उवाच चैनं भूयोऽपि नारायणमिदं वचः	BR-01-05-029-014a
अजरश्चामरश्च स्याममृतेन विनाप्यहम्	BR-01-05-029-014c
प्रतिगृह्य वरौ तौ च गरुडो विष्णुमब्रवीत्	BR-01-05-029-015a
भवतेऽपि वरं दद्मि वृणीतां भगवानपि	BR-01-05-029-015c
तं वव्रे वाहनं कृष्णो गरुत्मन्तं महाबलम्	BR-01-05-029-016a
ध्वजं च चक्रे भगवानुपरि स्थास्यसीति तम्	BR-01-05-029-016c
अनुपत्य खगं त्विन्द्रो वज्रेणाङ्गेऽभ्यताडयत्	BR-01-05-029-017a
विहङ्गमं सुरामित्रं हरन्तममृतं बलात्	BR-01-05-029-017c
तमुवाचेन्द्रमाक्रन्दे गरुडः पततां वरः	BR-01-05-029-018a
प्रहसञ्श्लक्ष्णया वाचा तथा वज्रसमाहतः	BR-01-05-029-018c
ऋषेर्मानं करिष्यामि वज्रं यस्यास्थिसम्भवम्	BR-01-05-029-019a
वज्रस्य च करिष्यामि तव चैव शतक्रतो	BR-01-05-029-019c
एष पत्रं त्यजाम्येकं यस्यान्तं नोपलप्स्यसे	BR-01-05-029-020a
न हि वज्रनिपातेन रुजा मेऽस्ति कदाचन	BR-01-05-029-020c
तत्र तं सर्वभूतानि विस्मितान्यब्रुवंस्तदा	BR-01-05-029-021a
सुरूपं पत्रमालक्ष्य सुपर्णोऽयं भवत्विति	BR-01-05-029-021c
दृष्ट्वा तदद्भुतं चापि सहस्राक्षः पुरन्दरः	BR-01-05-029-022a
खगो महदिदं भूतमिति मत्वाभ्यभाषत	BR-01-05-029-022c
बलं विज्ञातुमिच्छामि यत्ते परमनुत्तमम्	BR-01-05-029-023a
सख्यं चानन्तमिच्छामि त्वया सह खगोत्तम	BR-01-05-029-023c
	
	
गरुड उवाच	BR-01-05-030-001
सख्यं मेऽस्तु त्वया देव यथेच्छसि पुरन्दर	BR-01-05-030-001a
बलं तु मम जानीहि महच्चासह्यमेव च	BR-01-05-030-001c
कामं नैतत्प्रशंसन्ति सन्तः स्वबलसंस्तवम्	BR-01-05-030-002a
गुणसङ्कीर्तनं चापि स्वयमेव शतक्रतो	BR-01-05-030-002c
सखेति कृत्वा तु सखे पृष्टो वक्ष्याम्यहं त्वया	BR-01-05-030-003a
न ह्यात्मस्तवसंयुक्तं वक्तव्यमनिमित्ततः	BR-01-05-030-003c
सपर्वतवनामुर्वीं ससागरवनामिमाम्	BR-01-05-030-004a
पक्षनाड्यैकया शक्र त्वां चैवात्रावलम्बिनम्	BR-01-05-030-004c
सर्वान्संपिण्डितान्वापि लोकान्सस्थाणुजङ्गमान्	BR-01-05-030-005a
वहेयमपरिश्रान्तो विद्धीदं मे महद्बलम्	BR-01-05-030-005c
सूत उवाच	BR-01-05-030-006
इत्युक्तवचनं वीरं किरीटी श्रीमतां वरः	BR-01-05-030-006a
आह शौनक देवेन्द्रः सर्वभूतहितः प्रभुः	BR-01-05-030-006c
प्रतिगृह्यतामिदानीं मे सख्यमानन्त्यमुत्तमम्	BR-01-05-030-007a
न कार्यं तव सोमेन मम सोमः प्रदीयताम्	BR-01-05-030-007c
अस्मांस्ते हि प्रबाधेयुर्येभ्यो दद्याद्भवानिमम्	BR-01-05-030-007e
गरुड उवाच	BR-01-05-030-008
किञ्चित्कारणमुद्दिश्य सोमोऽयं नीयते मया	BR-01-05-030-008a
न दास्यामि समादातुं सोमं कस्मैचिदप्यहम्	BR-01-05-030-008c
यत्रेमं तु सहस्राक्ष निक्षिपेयमहं स्वयम्	BR-01-05-030-009a
त्वमादाय ततस्तूर्णं हरेथास्त्रिदशेश्वर	BR-01-05-030-009c
शक्र उवाच	BR-01-05-030-010
वाक्येनानेन तुष्टोऽहं यत्त्वयोक्तमिहाण्डज	BR-01-05-030-010a
यदिच्छसि वरं मत्तस्तद्गृहाण खगोत्तम	BR-01-05-030-010c
सूत उवाच	BR-01-05-030-011
इत्युक्तः प्रत्युवाचेदं कद्रूपुत्राननुस्मरन्	BR-01-05-030-011a
स्मृत्वा चैवोपधिकृतं मातुर्दास्यनिमित्ततः	BR-01-05-030-011c
ईशोऽहमपि सर्वस्य करिष्यामि तु तेऽर्थिताम्	BR-01-05-030-012a
भवेयुर्भुजगाः शक्र मम भक्ष्या महाबलाः	BR-01-05-030-012c
तथेत्युक्त्वान्वगच्छत्तं ततो दानवसूदनः	BR-01-05-030-013a
हरिष्यामि विनिक्षिप्तं सोममित्यनुभाष्य तम्	BR-01-05-030-013c
आजगाम ततस्तूर्णं सुपर्णो मातुरन्तिकम्	BR-01-05-030-014a
अथ सर्पानुवाचेदं सर्वान्परमहृष्टवत्	BR-01-05-030-014c
इदमानीतममृतं निक्षेप्स्यामि कुशेषु वः	BR-01-05-030-015a
स्नाता मङ्गलसंयुक्तास्ततः प्राश्नीत पन्नगाः	BR-01-05-030-015c
अदासी चैव मातेयमद्यप्रभृति चास्तु मे	BR-01-05-030-016a
यथोक्तं भवतामेतद्वचो मे प्रतिपादितम्	BR-01-05-030-016c
ततः स्नातुं गताः सर्पाः प्रत्युक्त्वा तं तथेत्युत	BR-01-05-030-017a
शक्रोऽप्यमृतमाक्षिप्य जगाम त्रिदिवं पुनः	BR-01-05-030-017c
अथागतास्तमुद्देशं सर्पाः सोमार्थिनस्तदा	BR-01-05-030-018a
स्नाताश्च कृतजप्याश्च प्रहृष्टाः कृतमङ्गलाः	BR-01-05-030-018c
तद्विज्ञाय हृतं सर्पाः प्रतिमायाकृतं च तत्	BR-01-05-030-019a
सोमस्थानमिदं चेति दर्भांस्ते लिलिहुस्तदा	BR-01-05-030-019c
ततो द्वैधीकृता जिह्वा सर्पाणां तेन कर्मणा	BR-01-05-030-020a
अभवंश्चामृतस्पर्शाद्दर्भास्तेऽथ पवित्रिणः	BR-01-05-030-020c
ततः सुपर्णः परमप्रहृष्टवान्विहृत्य मात्रा सह तत्र कानने	BR-01-05-030-021a
भुजङ्गभक्षः परमार्चितः खगैरहीनकीर्तिर्विनतामनन्दयत्	BR-01-05-030-021c
इमां कथां यः शृणुयान्नरः सदा; पठेत वा द्विजजनमुख्यसंसदि	BR-01-05-030-022a
असंशयं त्रिदिवमियात्स पुण्यभाङ्महात्मनः पतगपतेः प्रकीर्तनात्	BR-01-05-030-022c
	
	
	
शौनक उवाच	BR-01-05-031-001
भुजङ्गमानां शापस्य मात्रा चैव सुतेन च	BR-01-05-031-001a
विनतायास्त्वया प्रोक्तं कारणं सूतनन्दन	BR-01-05-031-001c
वरप्रदानं भर्त्रा च कद्रूविनतयोस्तथा	BR-01-05-031-002a
नामनी चैव ते प्रोक्ते पक्षिणोर्वैनतेययोः	BR-01-05-031-002c
पन्नगानां तु नामानि न कीर्तयसि सूतज	BR-01-05-031-003a
प्राधान्येनापि नामानि श्रोतुमिच्छामहे वयम्	BR-01-05-031-003c
सूत उवाच	BR-01-05-031-004
बहुत्वान्नामधेयानि भुजगानां तपोधन	BR-01-05-031-004a
न कीर्तयिष्ये सर्वेषां प्राधान्येन तु मे शृणु	BR-01-05-031-004c
शेषः प्रथमतो जातो वासुकिस्तदनन्तरम्	BR-01-05-031-005a
ऐरावतस्तक्षकश्च कर्कोटकधनञ्जयौ	BR-01-05-031-005c
कालियो मणिनागश्च नागश्चापूरणस्तथा	BR-01-05-031-006a
नागस्तथा पिञ्जरक एलापत्रोऽथ वामनः	BR-01-05-031-006c
नीलानीलौ तथा नागौ कल्माषशबलौ तथा	BR-01-05-031-007a
आर्यकश्चादिकश्चैव नागश्च शलपोतकः	BR-01-05-031-007c
सुमनोमुखो दधिमुखस्तथा विमलपिण्डकः	BR-01-05-031-008a
आप्तः कोटनकश्चैव शङ्खो वालशिखस्तथा	BR-01-05-031-008c
निष्ट्यूनको हेमगुहो नहुषः पिङ्गलस्तथा	BR-01-05-031-009a
बाह्यकर्णो हस्तिपदस्तथा मुद्गरपिण्डकः	BR-01-05-031-009c
कम्बलाश्वतरौ चापि नागः कालीयकस्तथा	BR-01-05-031-010a
वृत्तसंवर्तकौ नागौ द्वौ च पद्माविति श्रुतौ	BR-01-05-031-010c
नागः शङ्खनकश्चैव तथा च स्फण्डकोऽपरः	BR-01-05-031-011a
क्षेमकश्च महानागो नागः पिण्डारकस्तथा	BR-01-05-031-011c
करवीरः पुष्पदंष्ट्र एळको बिल्वपाण्डुकः	BR-01-05-031-012a
मूषकादः शङ्खशिराः पूर्णदंष्ट्रो हरिद्रकः	BR-01-05-031-012c
अपराजितो ज्योतिकश्च पन्नगः श्रीवहस्तथा	BR-01-05-031-013a
कौरव्यो धृतराष्ट्रश्च पुष्करः शल्यकस्तथा	BR-01-05-031-013c
विरजाश्च सुबाहुश्च शालिपिण्डश्च वीर्यवान्	BR-01-05-031-014a
हस्तिभद्रः पिठरको मुखरः कोणवासनः	BR-01-05-031-014c
कुञ्जरः कुररश्चैव तथा नागः प्रभाकरः	BR-01-05-031-015a
कुमुदः कुमुदाक्षश्च तित्तिरिर्हलिकस्तथा	BR-01-05-031-015c
कर्कराकर्करौ चोभौ कुण्डोदरमहोदरौ	BR-01-05-031-015e
एते प्राधान्यतो नागाः कीर्तिता द्विजसत्तम	BR-01-05-031-016a
बहुत्वान्नामधेयानामितरे न प्रकीर्तिताः	BR-01-05-031-016c
एतेषां प्रसवो यश्च प्रसवस्य च सन्ततिः	BR-01-05-031-017a
असङ्ख्येयेति मत्वा तान्न ब्रवीमि द्विजोत्तम	BR-01-05-031-017c
बहूनीह सहस्राणि प्रयुतान्यर्बुदानि च	BR-01-05-031-018a
अशक्यान्येव सङ्ख्यातुं भुजगानां तपोधन	BR-01-05-031-018c
	
	
शौनक उवाच	BR-01-05-032-001
जाता वै भुजगास्तात वीर्यवन्तो दुरासदाः	BR-01-05-032-001a
शापं तं त्वथ विज्ञाय कृतवन्तो नु किं परम्	BR-01-05-032-001c
सूत उवाच	BR-01-05-032-002
तेषां तु भगवाञ्शेषस्त्यक्त्वा कद्रूं महायशाः	BR-01-05-032-002a
तपो विपुलमातस्थे वायुभक्षो यतव्रतः	BR-01-05-032-002c
गन्धमादनमासाद्य बदर्यां च तपोरतः	BR-01-05-032-003a
गोकर्णे पुष्करारण्ये तथा हिमवतस्तटे	BR-01-05-032-003c
तेषु तेषु च पुण्येषु तीर्थेष्वायतनेषु च	BR-01-05-032-004a
एकान्तशीली नियतः सततं विजितेन्द्रियः	BR-01-05-032-004c
तप्यमानं तपो घोरं तं ददर्श पितामहः	BR-01-05-032-005a
परिशुष्कमांसत्वक्स्नायुं जटाचीरधरं प्रभुम्	BR-01-05-032-005c
तमब्रवीत्सत्यधृतिं तप्यमानं पितामहः	BR-01-05-032-006a
किमिदं कुरुषे शेष प्रजानां स्वस्ति वै कुरु	BR-01-05-032-006c
त्वं हि तीव्रेण तपसा प्रजास्तापयसेऽनघ	BR-01-05-032-007a
ब्रूहि कामं च मे शेष यत्ते हृदि चिरं स्थितम्	BR-01-05-032-007c
शेष उवाच	BR-01-05-032-008
सोदर्या मम सर्वे हि भ्रातरो मन्दचेतसः	BR-01-05-032-008a
सह तैर्नोत्सहे वस्तुं तद्भवाननुमन्यताम्	BR-01-05-032-008c
अभ्यसूयन्ति सततं परस्परममित्रवत्	BR-01-05-032-009a
ततोऽहं तप आतिष्ठे नैतान्पश्येयमित्युत	BR-01-05-032-009c
न मर्षयन्ति सततं विनतां ससुतां च ते	BR-01-05-032-010a
अस्माकं चापरो भ्राता वैनतेयः पितामह	BR-01-05-032-010c
तं च द्विषन्ति तेऽत्यर्थं स चापि सुमहाबलः	BR-01-05-032-011a
वरप्रदानात्स पितुः कश्यपस्य महात्मनः	BR-01-05-032-011c
सोऽहं तपः समास्थाय मोक्ष्यामीदं कलेवरम्	BR-01-05-032-012a
कथं मे प्रेत्यभावेऽपि न तैः स्यात्सह सङ्गमः	BR-01-05-032-012c
ब्रह्मोवाच	BR-01-05-032-013
जानामि शेष सर्वेषां भ्रातॄणां ते विचेष्टितम्	BR-01-05-032-013a
मातुश्चाप्यपराधाद्वै भ्रातॄणां ते महद्भयम्	BR-01-05-032-013c
कृतोऽत्र परिहारश्च पूर्वमेव भुजङ्गम	BR-01-05-032-014a
भ्रातॄणां तव सर्वेषां न शोकं कर्तुमर्हसि	BR-01-05-032-014c
वृणीष्व च वरं मत्तः शेष यत्तेऽभिकाङ्क्षितम्	BR-01-05-032-015a
दित्सामि हि वरं तेऽद्य प्रीतिर्मे परमा त्वयि	BR-01-05-032-015c
दिष्ट्या च बुद्धिर्धर्मे ते निविष्टा पन्नगोत्तम	BR-01-05-032-016a
अतो भूयश्च ते बुद्धिर्धर्मे भवतु सुस्थिरा	BR-01-05-032-016c
शेष उवाच	BR-01-05-032-017
एष एव वरो मेऽद्य काङ्क्षितः प्रपितामह	BR-01-05-032-017a
धर्मे मे रमतां बुद्धिः शमे तपसि चेश्वर	BR-01-05-032-017c
ब्रह्मोवाच	BR-01-05-032-018
प्रीतोऽस्म्यनेन ते शेष दमेन प्रशमेन च	BR-01-05-032-018a
त्वया त्विदं वचः कार्यं मन्नियोगात्प्रजाहितम्	BR-01-05-032-018c
इमां महीं शैलवनोपपन्नां; ससागरां साकरपत्तनां च	BR-01-05-032-019a
त्वं शेष सम्यक्चलितां यथावत्सङ्गृह्य तिष्ठस्व यथाचला स्यात्	BR-01-05-032-019c
शेष उवाच	BR-01-05-032-020
यथाह देवो वरदः प्रजापतिर्महीपतिर्भूतपतिर्जगत्पतिः	BR-01-05-032-020a
तथा महीं धारयितास्मि निश्चलां; प्रयच्छ तां मे शिरसि प्रजापते	BR-01-05-032-020c
ब्रह्मोवाच	BR-01-05-032-021
अधो महीं गच्छ भुजङ्गमोत्तम; स्वयं तवैषा विवरं प्रदास्यति	BR-01-05-032-021a
इमां धरां धारयता त्वया हि मे; महत्प्रियं शेष कृतं भविष्यति	BR-01-05-032-021c
सूत उवाच	BR-01-05-032-022
तथेति कृत्वा विवरं प्रविश्य स; प्रभुर्भुवो भुजगवराग्रजः स्थितः	BR-01-05-032-022a
बिभर्ति देवीं शिरसा महीमिमां; समुद्रनेमिं परिगृह्य सर्वतः	BR-01-05-032-022c
ब्रह्मोवाच	BR-01-05-032-023
शेषोऽसि नागोत्तम धर्मदेवो; महीमिमां धारयसे यदेकः	BR-01-05-032-023a
अनन्तभोगः परिगृह्य सर्वां; यथाहमेवं बलभिद्यथा वा	BR-01-05-032-023c
सूत उवाच	BR-01-05-032-024
अधो भूमेर्वसत्येवं नागोऽनन्तः प्रतापवान्	BR-01-05-032-024a
धारयन्वसुधामेकः शासनाद्ब्रह्मणो विभुः	BR-01-05-032-024c
सुपर्णं च सखायं वै भगवानमरोत्तमः	BR-01-05-032-025a
प्रादादनन्ताय तदा वैनतेयं पितामहः	BR-01-05-032-025c
	
	
सूत उवाच	BR-01-05-033-001 
मातुः सकाशात्तं शापं श्रुत्वा पन्नगसत्तमः	BR-01-05-033-001a
वासुकिश्चिन्तयामास शापोऽयं न भवेत्कथम्	BR-01-05-033-001c
ततः स मन्त्रयामास भ्रातृभिः सह सर्वशः	BR-01-05-033-002a
ऐरावतप्रभृतिभिर्ये स्म धर्मपरायणाः	BR-01-05-033-002c
वासुकिरुवाच	BR-01-05-033-003 
अयं शापो यथोद्दिष्टो विदितं वस्तथानघाः	BR-01-05-033-003a
तस्य शापस्य मोक्षार्थं मन्त्रयित्वा यतामहे	BR-01-05-033-003c
सर्वेषामेव शापानां प्रतिघातो हि विद्यते	BR-01-05-033-004a
न तु मात्राभिशप्तानां मोक्षो विद्येत पन्नगाः	BR-01-05-033-004c
अव्ययस्याप्रमेयस्य सत्यस्य च तथाग्रतः	BR-01-05-033-005a
शप्ता इत्येव मे श्रुत्वा जायते हृदि वेपथुः	BR-01-05-033-005c
नूनं सर्वविनाशोऽयमस्माकं समुदाहृतः	BR-01-05-033-006a
न ह्येनां सोऽव्ययो देवः शपन्तीं प्रत्यषेधयत्	BR-01-05-033-006c
तस्मात्सम्मन्त्रयामोऽत्र भुजगानामनामयम्	BR-01-05-033-007a
यथा भवेत सर्वेषां मा नः कालोऽत्यगादयम्	BR-01-05-033-007c
अपि मन्त्रयमाणा हि हेतुं पश्याम मोक्षणे	BR-01-05-033-008a
यथा नष्टं पुरा देवा गूढमग्निं गुहागतम्	BR-01-05-033-008c
यथा स यज्ञो न भवेद्यथा वापि पराभवेत्	BR-01-05-033-009a
जनमेजयस्य सर्पाणां विनाशकरणाय हि	BR-01-05-033-009c
सूत उवाच	BR-01-05-033-010 
तथेत्युक्त्वा तु ते सर्वे काद्रवेयाः समागताः	BR-01-05-033-010a
समयं चक्रिरे तत्र मन्त्रबुद्धिविशारदाः	BR-01-05-033-010c
एके तत्राब्रुवन्नागा वयं भूत्वा द्विजर्षभाः	BR-01-05-033-011a
जनमेजयं तं भिक्षामो यज्ञस्ते न भवेदिति	BR-01-05-033-011c
अपरे त्वब्रुवन्नागास्तत्र पण्डितमानिनः	BR-01-05-033-012a
मन्त्रिणोऽस्य वयं सर्वे भविष्यामः सुसम्मताः	BR-01-05-033-012c
स नः प्रक्ष्यति सर्वेषु कार्येष्वर्थविनिश्चयम्	BR-01-05-033-013a
तत्र बुद्धिं प्रवक्ष्यामो यथा यज्ञो निवर्तते	BR-01-05-033-013c
स नो बहुमतान्राजा बुद्ध्वा बुद्धिमतां वरः	BR-01-05-033-014a
यज्ञार्थं प्रक्ष्यति व्यक्तं नेति वक्ष्यामहे वयम्	BR-01-05-033-014c
दर्शयन्तो बहून्दोषान्प्रेत्य चेह च दारुणान्	BR-01-05-033-015a
हेतुभिः कारणैश्चैव यथा यज्ञो भवेन्न सः	BR-01-05-033-015c
अथवा य उपाध्यायः क्रतौ तस्मिन्भविष्यति	BR-01-05-033-016a
सर्पसत्रविधानज्ञो राजकार्यहिते रतः	BR-01-05-033-016c
तं गत्वा दशतां कश्चिद्भुजगः स मरिष्यति	BR-01-05-033-017a
तस्मिन्हते यज्ञकरे क्रतुः स न भविष्यति	BR-01-05-033-017c
ये चान्ये सर्पसत्रज्ञा भविष्यन्त्यस्य ऋत्विजः	BR-01-05-033-018a
तांश्च सर्वान्दशिष्यामः कृतमेवं भविष्यति	BR-01-05-033-018c
तत्रापरेऽमन्त्रयन्त धर्मात्मानो भुजङ्गमाः	BR-01-05-033-019a
अबुद्धिरेषा युष्माकं ब्रह्महत्या न शोभना	BR-01-05-033-019c
सम्यक्सद्धर्ममूला हि व्यसने शान्तिरुत्तमा	BR-01-05-033-020a
अधर्मोत्तरता नाम कृत्स्नं व्यापादयेज्जगत्	BR-01-05-033-020c
अपरे त्वब्रुवन्नागाः समिद्धं जातवेदसम्	BR-01-05-033-021a
वर्षैर्निर्वापयिष्यामो मेघा भूत्वा सविद्युतः	BR-01-05-033-021c
स्रुग्भाण्डं निशि गत्वा वा अपरे भुजगोत्तमाः	BR-01-05-033-022a
प्रमत्तानां हरन्त्वाशु विघ्न एवं भविष्यति	BR-01-05-033-022c
यज्ञे वा भुजगास्तस्मिञ्शतशोऽथ सहस्रशः	BR-01-05-033-023a
जनं दशन्तु वै सर्वमेवं त्रासो भविष्यति	BR-01-05-033-023c
अथवा संस्कृतं भोज्यं दूषयन्तु भुजङ्गमाः	BR-01-05-033-024a
स्वेन मूत्रपुरीषेण सर्वभोज्यविनाशिना	BR-01-05-033-024c
अपरे त्वब्रुवंस्तत्र ऋत्विजोऽस्य भवामहे	BR-01-05-033-025a
यज्ञविघ्नं करिष्यामो दीयतां दक्षिणा इति	BR-01-05-033-025c
वश्यतां च गतोऽसौ नः करिष्यति यथेप्षितम्	BR-01-05-033-025e
अपरे त्वब्रुवंस्तत्र जले प्रक्रीडितं नृपम्	BR-01-05-033-026a
गृहमानीय बध्नीमः क्रतुरेवं भवेन्न सः	BR-01-05-033-026c
अपरे त्वब्रुवंस्तत्र नागाः सुकृतकारिणः	BR-01-05-033-027a
दशामैनं प्रगृह्याशु कृतमेवं भविष्यति	BR-01-05-033-027c
छिन्नं मूलमनर्थानां मृते तस्मिन्भविष्यति	BR-01-05-033-027e
एषा वै नैष्ठिकी बुद्धिः सर्वेषामेव सम्मता	BR-01-05-033-028a
यथा वा मन्यसे राजंस्तत्क्षिप्रं संविधीयताम्	BR-01-05-033-028c
इत्युक्त्वा समुदैक्षन्त वासुकिं पन्नगेश्वरम्	BR-01-05-033-029a
वासुकिश्चापि सञ्चिन्त्य तानुवाच भुजङ्गमान्	BR-01-05-033-029c
नैषा वो नैष्ठिकी बुद्धिर्मता कर्तुं भुजङ्गमाः	BR-01-05-033-030a
सर्वेषामेव मे बुद्धिः पन्नगानां न रोचते	BR-01-05-033-030c
किं त्वत्र संविधातव्यं भवतां यद्भवेद्धितम्	BR-01-05-033-031a
अनेनाहं भृशं तप्ये गुणदोषौ मदाश्रयौ	BR-01-05-033-031c
	
	
	
सूत उवाच	BR-01-05-034-001 
श्रुत्वा तु वचनं तेषां सर्वेषामिति चेति च	BR-01-05-034-001a
वासुकेश्च वचः श्रुत्वा एलापत्रोऽब्रवीदिदम्	BR-01-05-034-001c
न स यज्ञो न भविता न स राजा तथाविधः	BR-01-05-034-002a
जनमेजयः पाण्डवेयो यतोऽस्माकं महाभयम्	BR-01-05-034-002c
दैवेनोपहतो राजन्यो भवेदिह पूरुषः	BR-01-05-034-003a
स दैवमेवाश्रयते नान्यत्तत्र परायणम्	BR-01-05-034-003c
तदिदं दैवमस्माकं भयं पन्नगसत्तमाः	BR-01-05-034-004a
दैवमेवाश्रयामोऽत्र शृणुध्वं च वचो मम	BR-01-05-034-004c
अहं शापे समुत्सृष्टे समश्रौषं वचस्तदा	BR-01-05-034-005a
मातुरुत्सङ्गमारूढो भयात्पन्नगसत्तमाः	BR-01-05-034-005c
देवानां पन्नगश्रेष्ठास्तीक्ष्णास्तीक्ष्णा इति प्रभो	BR-01-05-034-006a
पितामहमुपागम्य दुःखार्तानां महाद्युते	BR-01-05-034-006c
देवा ऊचुः	BR-01-05-034-007 
का हि लब्ध्वा प्रियान्पुत्राञ्शपेदेवं पितामह	BR-01-05-034-007a
ऋते कद्रूं तीक्ष्णरूपां देवदेव तवाग्रतः	BR-01-05-034-007c
तथेति च वचस्तस्यास्त्वयाप्युक्तं पितामह	BR-01-05-034-008a
एतदिच्छाम विज्ञातुं कारणं यन्न वारिता	BR-01-05-034-008c
ब्रह्मोवाच	BR-01-05-034-009 
बहवः पन्नगास्तीक्ष्णा भीमवीर्या विषोल्बणाः	BR-01-05-034-009a
प्रजानां हितकामोऽहं न निवारितवांस्तदा	BR-01-05-034-009c
ये दन्दशूकाः क्षुद्राश्च पापचारा विषोल्बणाः	BR-01-05-034-010a
तेषां विनाशो भविता न तु ये धर्मचारिणः	BR-01-05-034-010c
यन्निमित्तं च भविता मोक्षस्तेषां महाभयात्	BR-01-05-034-011a
पन्नगानां निबोधध्वं तस्मिन्काले तथागते	BR-01-05-034-011c
यायावरकुले धीमान्भविष्यति महानृषिः	BR-01-05-034-012a
जरत्कारुरिति ख्यातस्तेजस्वी नियतेन्द्रियः	BR-01-05-034-012c
तस्य पुत्रो जरत्कारोरुत्पत्स्यति महातपाः	BR-01-05-034-013a
आस्तीको नाम यज्ञं स प्रतिषेत्स्यति तं तदा	BR-01-05-034-013c
तत्र मोक्ष्यन्ति भुजगा ये भविष्यन्ति धार्मिकाः	BR-01-05-034-013e
देवा ऊचुः	BR-01-05-034-014
स मुनिप्रवरो देव जरत्कारुर्महातपाः	BR-01-05-034-014a
कस्यां पुत्रं महात्मानं जनयिष्यति वीर्यवान्	BR-01-05-034-014c
ब्रह्मोवाच	BR-01-05-034-015
सनामायां सनामा स कन्यायां द्विजसत्तमः	BR-01-05-034-015a
अपत्यं वीर्यवान्देवा वीर्यवज्जनयिष्यति	BR-01-05-034-015c
एलापत्र उवाच	BR-01-05-034-016a
एवमस्त्विति तं देवाः पितामहमथाब्रुवन्	BR-01-05-034-016a
उक्त्वा चैवं गता देवाः स च देवः पितामहः	BR-01-05-034-016c
सोऽहमेवं प्रपश्यामि वासुके भगिनीं तव	BR-01-05-034-017a
जरत्कारुरिति ख्यातां तां तस्मै प्रतिपादय	BR-01-05-034-017c
भैक्षवद्भिक्षमाणाय नागानां भयशान्तये	BR-01-05-034-018a
ऋषये सुव्रताय त्वमेष मोक्षः श्रुतो मया	BR-01-05-034-018c
	
	
	
सूत उवाच	BR-01-05-035-001
एलापत्रस्य तु वचः श्रुत्वा नागा द्विजोत्तम	BR-01-05-035-001a
सर्वे प्रहृष्टमनसः साधु साध्वित्यपूजयन्	BR-01-05-035-001c
ततः प्रभृति तां कन्यां वासुकिः पर्यरक्षत	BR-01-05-035-002a
जरत्कारुं स्वसारं वै परं हर्षमवाप च	BR-01-05-035-002c
ततो नातिमहान्कालः समतीत इवाभवत्	BR-01-05-035-003a
अथ देवासुराः सर्वे ममन्थुर्वरुणालयम्	BR-01-05-035-003c
तत्र नेत्रमभून्नागो वासुकिर्बलिनां वरः	BR-01-05-035-004a
समाप्यैव च तत्कर्म पितामहमुपागमन्	BR-01-05-035-004c
देवा वासुकिना सार्धं पितामहमथाब्रुवन्	BR-01-05-035-005a
भगवञ्शापभीतोऽयं वासुकिस्तप्यते भृशम्	BR-01-05-035-005c
तस्येदं मानसं शल्यं समुद्धर्तुं त्वमर्हसि	BR-01-05-035-006a
जनन्याः शापजं देव ज्ञातीनां हितकाङ्क्षिणः	BR-01-05-035-006c
हितो ह्ययं सदास्माकं प्रियकारी च नागराट्	BR-01-05-035-007a
कुरु प्रसादं देवेश शमयास्य मनोज्वरम्	BR-01-05-035-007c
ब्रह्मोवाच	BR-01-05-035-008
मयैवैतद्वितीर्णं वै वचनं मनसामराः	BR-01-05-035-008a
एलापत्रेण नागेन यदस्याभिहितं पुरा	BR-01-05-035-008c
तत्करोत्वेष नागेन्द्रः प्राप्तकालं वचस्तथा	BR-01-05-035-009a
विनशिष्यन्ति ये पापा न तु ये धर्मचारिणः	BR-01-05-035-009c
उत्पन्नः स जरत्कारुस्तपस्युग्रे रतो द्विजः	BR-01-05-035-010a
तस्यैष भगिनीं काले जरत्कारुं प्रयच्छतु	BR-01-05-035-010c
यदेलापत्रेण वचस्तदोक्तं भुजगेन ह	BR-01-05-035-011a
पन्नगानां हितं देवास्तत्तथा न तदन्यथा	BR-01-05-035-011c
सूत उवाच	BR-01-05-035-012
एतच्छ्रुत्वा स नागेन्द्रः पितामहवचस्तदा	BR-01-05-035-012a
सर्पान्बहूञ्जरत्कारौ नित्ययुक्तान्समादधत्	BR-01-05-035-012c
जरत्कारुर्यदा भार्यामिच्छेद्वरयितुं प्रभुः	BR-01-05-035-013a
शीघ्रमेत्य ममाख्येयं तन्नः श्रेयो भविष्यति	BR-01-05-035-013c
	
	
शौनक उवाच	BR-01-05-036-001 
जरत्कारुरिति प्रोक्तं यत्त्वया सूतनन्दन	BR-01-05-036-001a
इच्छाम्येतदहं तस्य ऋषेः श्रोतुं महात्मनः	BR-01-05-036-001c
किं कारणं जरत्कारोर्नामैतत्प्रथितं भुवि	BR-01-05-036-002a
जरत्कारुनिरुक्तं त्वं यथावद्वक्तुमर्हसि	BR-01-05-036-002c
सूत उवाच	BR-01-05-036-003 
जरेति क्षयमाहुर्वै दारुणं कारुसञ्ज्ञितम्	BR-01-05-036-003a
शरीरं कारु तस्यासीत्तत्स धीमाञ्शनैः शनैः	BR-01-05-036-003c
क्षपयामास तीव्रेण तपसेत्यत उच्यते	BR-01-05-036-004a
जरत्कारुरिति ब्रह्मन्वासुकेर्भगिनी तथा	BR-01-05-036-004c
एवमुक्तस्तु धर्मात्मा शौनकः प्राहसत्तदा	BR-01-05-036-005a
उग्रश्रवसमामन्त्र्य उपपन्नमिति ब्रुवन्	BR-01-05-036-005c
सूत उवाच	BR-01-05-036-006 
अथ कालस्य महतः स मुनिः संशितव्रतः	BR-01-05-036-006a
तपस्यभिरतो धीमान्न दारानभ्यकाङ्क्षत	BR-01-05-036-006c
स ऊर्ध्वरेतास्तपसि प्रसक्तः; स्वाध्यायवान्वीतभयक्लमः सन्	BR-01-05-036-007a
चचार सर्वां पृथिवीं महात्मा; न चापि दारान्मनसाप्यकाङ्क्षत्	BR-01-05-036-007c
ततोऽपरस्मिन्सम्प्राप्ते काले कस्मिंश्चिदेव तु	BR-01-05-036-008a
परिक्षिदिति विख्यातो राजा कौरववंशभृत्	BR-01-05-036-008c
यथा पाण्डुर्महाबाहुर्धनुर्धरवरो भुवि	BR-01-05-036-009a
बभूव मृगयाशीलः पुरास्य प्रपितामहः	BR-01-05-036-009c
मृगान्विध्यन्वराहांश्च तरक्षून्महिषांस्तथा	BR-01-05-036-010a
अन्यांश्च विविधान्वन्यांश्चचार पृथिवीपतिः	BR-01-05-036-010c
स कदाचिन्मृगं विद्ध्वा बाणेन नतपर्वणा	BR-01-05-036-011a
पृष्ठतो धनुरादाय ससार गहने वने	BR-01-05-036-011c
यथा हि भगवान्रुद्रो विद्ध्वा यज्ञमृगं दिवि	BR-01-05-036-012a
अन्वगच्छद्धनुष्पाणिः पर्यन्वेषंस्ततस्ततः	BR-01-05-036-012c
न हि तेन मृगो विद्धो जीवन्गच्छति वै वनम्	BR-01-05-036-013a
पूर्वरूपं तु तन्नूनमासीत्स्वर्गगतिं प्रति	BR-01-05-036-013c
परिक्षितस्तस्य राज्ञो विद्धो यन्नष्टवान्मृगः	BR-01-05-036-013e
दूरं चापहृतस्तेन मृगेण स महीपतिः	BR-01-05-036-014a
परिश्रान्तः पिपासार्त आससाद मुनिं वने	BR-01-05-036-014c
गवां प्रचारेष्वासीनं वत्सानां मुखनिःसृतम्	BR-01-05-036-015a
भूयिष्ठमुपयुञ्जानं फेनमापिबतां पयः	BR-01-05-036-015c
तमभिद्रुत्य वेगेन स राजा संशितव्रतम्	BR-01-05-036-016a
अपृच्छद्धनुरुद्यम्य तं मुनिं क्षुच्छ्रमान्वितः	BR-01-05-036-016c
भो भो ब्रह्मन्नहं राजा परिक्षिदभिमन्युजः	BR-01-05-036-017a
मया विद्धो मृगो नष्टः कच्चित्त्वं दृष्टवानसि	BR-01-05-036-017c
स मुनिस्तस्य नोवाच किञ्चिन्मौनव्रते स्थितः	BR-01-05-036-018a
तस्य स्कन्धे मृतं सर्पं क्रुद्धो राजा समासजत्	BR-01-05-036-018c
धनुष्कोट्या समुत्क्षिप्य स चैनं समुदैक्षत	BR-01-05-036-019a
न च किञ्चिदुवाचैनं शुभं वा यदि वाशुभम्	BR-01-05-036-019c
स राजा क्रोधमुत्सृज्य व्यथितस्तं तथागतम्	BR-01-05-036-020a
दृष्ट्वा जगाम नगरमृषिस्त्वास्ते तथैव सः	BR-01-05-036-020c
तरुणस्तस्य पुत्रोऽभूत्तिग्मतेजा महातपाः	BR-01-05-036-021a
शृङ्गी नाम महाक्रोधो दुष्प्रसादो महाव्रतः	BR-01-05-036-021c
स देवं परमीशानं सर्वभूतहिते रतम्	BR-01-05-036-022a
ब्रह्माणमुपतस्थे वै काले काले सुसंयतः	BR-01-05-036-022c
स तेन समनुज्ञातो ब्रह्मणा गृहमेयिवान्	BR-01-05-036-022e
सख्योक्तः क्रीडमानेन स तत्र हसता किल	BR-01-05-036-023a
संरम्भी कोपनोऽतीव विषकल्प ऋषेः सुतः	BR-01-05-036-023c
ऋषिपुत्रेण नर्मार्थं कृशेन द्विजसत्तम	BR-01-05-036-023e
तेजस्विनस्तव पिता तथैव च तपस्विनः	BR-01-05-036-024a
शवं स्कन्धेन वहति मा शृङ्गिन्गर्वितो भव	BR-01-05-036-024c
व्याहरत्स्वृषिपुत्रेषु मा स्म किञ्चिद्वचो वदीः	BR-01-05-036-025a
अस्मद्विधेषु सिद्धेषु ब्रह्मवित्सु तपस्विषु	BR-01-05-036-025c
क्व ते पुरुषमानित्वं क्व ते वाचस्तथाविधाः	BR-01-05-036-026a
दर्पजाः पितरं यस्त्वं द्रष्टा शवधरं तथास	BR-01-05-036-026c
	
	
सूत उवाच	BR-01-05-037-001
एवमुक्तः स तेजस्वी शृङ्गी कोपसमन्वितः	BR-01-05-037-001a
मृतधारं गुरुं श्रुत्वा पर्यतप्यत मन्युना	BR-01-05-037-001c
स तं कृशमभिप्रेष्क्य सूनृतां वाचमुत्सृजन्	BR-01-05-037-002a
अपृच्छत कथं तातः स मेऽद्य मृतधारकः	BR-01-05-037-002c
कृश उवाच	BR-01-05-037-003
राज्ञा परिक्षिता तात मृगयां परिधावता	BR-01-05-037-003a
अवसक्तः पितुस्तेऽद्य मृतः स्कन्धे भुजङ्गमः	BR-01-05-037-003c
शृङ्ग्युवाच	BR-01-05-037-004
किं मे पित्रा कृतं तस्य राज्ञोऽनिष्टं दुरात्मनः	BR-01-05-037-004a
ब्रूहि त्वं कृश तत्त्वेन पश्य मे तपसो बलम्	BR-01-05-037-004c
कृश उवाच	BR-01-05-037-005
स राजा मृगयां यातः परिक्षिदभिमन्युजः	BR-01-05-037-005a
ससार मृगमेकाकी विद्ध्वा बाणेन पत्रिणा	BR-01-05-037-005c
न चापश्यन्मृगं राजा चरंस्तस्मिन्महावने	BR-01-05-037-006a
पितरं ते स दृष्ट्वैव पप्रच्छानभिभाषिणम्	BR-01-05-037-006c
तं स्थाणुभूतं तिष्ठन्तं क्षुत्पिपासाश्रमातुरः	BR-01-05-037-007a
पुनः पुनर्मृगं नष्टं पप्रच्छ पितरं तव	BR-01-05-037-007c
स च मौनव्रतोपेतो नैव तं प्रत्यभाषत	BR-01-05-037-008a
तस्य राजा धनुष्कोट्या सर्पं स्कन्धे समासृजत्	BR-01-05-037-008c
शृङ्गिंस्तव पिताद्यासौ तथैवास्ते यतव्रतः	BR-01-05-037-009a
सोऽपि राजा स्वनगरं प्रतियातो गजाह्वयम्	BR-01-05-037-009c
सूत उवाच	BR-01-05-037-010
श्रुत्वैवमृषिपुत्रस्तु दिवं स्तब्ध्वेव विष्ठितः	BR-01-05-037-010a
कोपसंरक्तनयनः प्रज्वलन्निव मन्युना	BR-01-05-037-010c
आविष्टः स तु कोपेन शशाप नृपतिं तदा	BR-01-05-037-011a
वार्युपस्पृश्य तेजस्वी क्रोधवेगबलात्कृतः	BR-01-05-037-011c
शृङ्ग्युवाच	BR-01-05-037-012
योऽसौ वृद्धस्य तातस्य तथा कृच्छ्रगतस्य च	BR-01-05-037-012a
स्कन्धे मृतमवास्राक्षीत्पन्नगं राजकिल्बिषी	BR-01-05-037-012c
तं पापमतिसङ्क्रुद्धस्तक्षकः पन्नगोत्तमः	BR-01-05-037-013a
आशीविषस्तिग्मतेजा मद्वाक्यबलचोदितः	BR-01-05-037-013c
सप्तरात्रादितो नेता यमस्य सदनं प्रति	BR-01-05-037-014a
द्विजानामवमन्तारं कुरूणामयशस्करम्	BR-01-05-037-014c
सूत उवाच	BR-01-05-037-015
इति शप्त्वा नृपं क्रुद्धः शृङ्गी पितरमभ्ययात्	BR-01-05-037-015a
आसीनं गोचरे तस्मिन्वहन्तं शवपन्नगम्	BR-01-05-037-015c
स तमालक्ष्य पितरं शृङ्गी स्कन्धगतेन वै	BR-01-05-037-016a
शवेन भुजगेनासीद्भूयः क्रोधसमन्वितः	BR-01-05-037-016c
दुःखाच्चाश्रूणि मुमुचे पितरं चेदमब्रवीत्	BR-01-05-037-017a
श्रुत्वेमां धर्षणां तात तव तेन दुरात्मना	BR-01-05-037-017c
राज्ञा परिक्षिता कोपादशपं तमहं नृपम्	BR-01-05-037-018a
यथार्हति स एवोग्रं शापं कुरुकुलाधमः	BR-01-05-037-018c
सप्तमेऽहनि तं पापं तक्षकः पन्नगोत्तमः	BR-01-05-037-019a
वैवस्वतस्य भवनं नेता परमदारुणम्	BR-01-05-037-019c
तमब्रवीत्पिता ब्रह्मंस्तथा कोपसमन्वितम्	BR-01-05-037-020a
न मे प्रियं कृतं तात नैष धर्मस्तपस्विनाम्	BR-01-05-037-020c
वयं तस्य नरेन्द्रस्य विषये निवसामहे	BR-01-05-037-021a
न्यायतो रक्षितास्तेन तस्य पापं न रोचये	BR-01-05-037-021c
सर्वथा वर्तमानस्य राज्ञो ह्यस्मद्विधैः सदा	BR-01-05-037-022a
क्षन्तव्यं पुत्र धर्मो हि हतो हन्ति न संशयः	BR-01-05-037-022c
यदि राजा न रक्षेत पीडा वै नः परा भवेत्	BR-01-05-037-023a
न शक्नुयाम चरितुं धर्मं पुत्र यथासुखम्	BR-01-05-037-023c
रक्ष्यमाणा वयं तात राजभिः शास्त्रदृष्टिभिः	BR-01-05-037-024a
चरामो विपुलं धर्मं तेषां चांशोऽस्ति धर्मतः	BR-01-05-037-024c
परिक्षित्तु विशेषेण यथास्य प्रपितामहः	BR-01-05-037-025a
रक्षत्यस्मान्यथा राज्ञा रक्षितव्याः प्रजास्तथा	BR-01-05-037-025c
तेनेह क्षुधितेनाद्य श्रान्तेन च तपस्विना	BR-01-05-037-026a
अजानता व्रतमिदं कृतमेतदसंशयम्	BR-01-05-037-026c
तस्मादिदं त्वया बाल्यात्सहसा दुष्कृतं कृतम्	BR-01-05-037-027a
न ह्यर्हति नृपः शापमस्मत्तः पुत्र सर्वथा	BR-01-05-037-027c
	
	
शृङ्ग्युवाच	BR-01-05-038-001
यद्येतत्साहसं तात यदि वा दुष्कृतं कृतम्	BR-01-05-038-001a
प्रियं वाप्यप्रियं वा ते वागुक्ता न मृषा मया	BR-01-05-038-001c
नैवान्यथेदं भविता पितरेष ब्रवीमि ते	BR-01-05-038-002a
नाहं मृषा प्रब्रवीमि स्वैरेष्वपि कुतः शपन्	BR-01-05-038-002c
शमीक उवाच	BR-01-05-038-003 
जानाम्युग्रप्रभावं त्वां पुत्र सत्यगिरं तथा	BR-01-05-038-003a
नानृतं ह्युक्तपूर्वं ते नैतन्मिथ्या भविष्यति	BR-01-05-038-003c
पित्रा पुत्रो वयःस्थोऽपि सततं वाच्य एव तु	BR-01-05-038-004a
यथा स्याद्गुणसंयुक्तः प्राप्नुयाच्च महद्यशः	BR-01-05-038-004c
किं पुनर्बाल एव त्वं तपसा भावितः प्रभो	BR-01-05-038-005a
वर्धते च प्रभवतां कोपोऽतीव महात्मनाम्	BR-01-05-038-005c
सोऽहं पश्यामि वक्तव्यं त्वयि धर्मभृतां वर	BR-01-05-038-006a
पुत्रत्वं बालतां चैव तवावेक्ष्य च साहसम्	BR-01-05-038-006c
स त्वं शमयुतो भूत्वा वन्यमाहारमाहरन्	BR-01-05-038-007a
चर क्रोधमिमं त्यक्त्वा नैवं धर्मं प्रहास्यसि	BR-01-05-038-007c
क्रोधो हि धर्मं हरति यतीनां दुःखसञ्चितम्	BR-01-05-038-008a
ततो धर्मविहीनानां गतिरिष्टा न विद्यते	BR-01-05-038-008c
शम एव यतीनां हि क्षमिणां सिद्धिकारकः	BR-01-05-038-009a
क्षमावतामयं लोकः परश्चैव क्षमावताम्	BR-01-05-038-009c
तस्माच्चरेथाः सततं क्षमाशीलो जितेन्द्रियः	BR-01-05-038-010a
क्षमया प्राप्स्यसे लोकान्ब्रह्मणः समनन्तरान्	BR-01-05-038-010c
मया तु शममास्थाय यच्छक्यं कर्तुमद्य वै	BR-01-05-038-011a
तत्करिष्येऽद्य ताताहं प्रेषयिष्ये नृपाय वै	BR-01-05-038-011c
मम पुत्रेण शप्तोऽसि बालेनाकृतबुद्धिना	BR-01-05-038-012a
ममेमां धर्षणां त्वत्तः प्रेक्ष्य राजन्नमर्षिणा	BR-01-05-038-012c
सूत उवाच	BR-01-05-038-013
एवमादिश्य शिष्यं स प्रेषयामास सुव्रतः	BR-01-05-038-013a
परिक्षिते नृपतये दयापन्नो महातपाः	BR-01-05-038-013c
सन्दिश्य कुशलप्रश्नं कार्यवृत्तान्तमेव च	BR-01-05-038-014a
शिष्यं गौरमुखं नाम शीलवन्तं समाहितम्	BR-01-05-038-014c
सोऽभिगम्य ततः शीघ्रं नरेन्द्रं कुरुवर्धनम्	BR-01-05-038-015a
विवेश भवनं राज्ञः पूर्वं द्वाःस्थैर्निवेदितः	BR-01-05-038-015c
पूजितश्च नरेन्द्रेण द्विजो गौरमुखस्ततः	BR-01-05-038-016a
आचख्यौ परिविश्रान्तो राज्ञे सर्वमशेषतः	BR-01-05-038-016c
शमीकवचनं घोरं यथोक्तं मन्त्रिसन्निधौ	BR-01-05-038-016e
शमीको नाम राजेन्द्र विषये वर्तते तव	BR-01-05-038-017a
ऋषिः परमधर्मात्मा दान्तः शान्तो महातपाः	BR-01-05-038-017c
तस्य त्वया नरव्याघ्र सर्पः प्राणैर्वियोजितः	BR-01-05-038-018a
अवसक्तो धनुष्कोट्या स्कन्धे भरतसत्तम	BR-01-05-038-018c
क्षान्तवांस्तव तत्कर्म पुत्रस्तस्य न चक्षमे	BR-01-05-038-018e
तेन शप्तोऽसि राजेन्द्र पितुरज्ञातमद्य वै	BR-01-05-038-019a
तक्षकः सप्तरात्रेण मृत्युस्ते वै भविष्यति	BR-01-05-038-019c
तत्र रक्षां कुरुष्वेति पुनः पुनरथाब्रवीत्	BR-01-05-038-020a
तदन्यथा न शक्यं च कर्तुं केनचिदप्युत	BR-01-05-038-020c
न हि शक्नोति संयन्तुं पुत्रं कोपसमन्वितम्	BR-01-05-038-021a
ततोऽहं प्रेषितस्तेन तव राजन्हितार्थिना	BR-01-05-038-021c
इति श्रुत्वा वचो घोरं स राजा कुरुनन्दनः	BR-01-05-038-022a
पर्यतप्यत तत्पापं कृत्वा राजा महातपाः	BR-01-05-038-022c
तं च मौनव्रतधरं श्रुत्वा मुनिवरं तदा	BR-01-05-038-023a
भूय एवाभवद्राजा शोकसन्तप्तमानसः	BR-01-05-038-023c
अनुक्रोशात्मतां तस्य शमीकस्यावधार्य तु	BR-01-05-038-024a
पर्यतप्यत भूयोऽपि कृत्वा तत्किल्बिषं मुनेः	BR-01-05-038-024c
न हि मृत्युं तथा राजा श्रुत्वा वै सोऽन्वतप्यत	BR-01-05-038-025a
अशोचदमरप्रख्यो यथा कृत्वेह कर्म तत्	BR-01-05-038-025c
ततस्तं प्रेषयामास राजा गौरमुखं तदा	BR-01-05-038-026a
भूयः प्रसादं भगवान्करोत्विति ममेति वै	BR-01-05-038-026c
तस्मिंश्च गतमात्रे वै राजा गौरमुखे तदा	BR-01-05-038-027a
मन्त्रिभिर्मन्त्रयामास सह संविग्नमानसः	BR-01-05-038-027c
निश्चित्य मन्त्रिभिश्चैव सहितो मन्त्रतत्त्ववित्	BR-01-05-038-028a
प्रासादं कारयामास एकस्तम्भं सुरक्षितम्	BR-01-05-038-028c
रक्षां च विदधे तत्र भिषजश्चौषधानि च	BR-01-05-038-029a
ब्राह्मणान्सिद्धमन्त्रांश्च सर्वतो वै न्यवेशयत्	BR-01-05-038-029c
राजकार्याणि तत्रस्थः सर्वाण्येवाकरोच्च सः	BR-01-05-038-030a
मन्त्रिभिः सह धर्मज्ञः समन्तात्परिरक्षितः	BR-01-05-038-030c
प्राप्ते तु दिवसे तस्मिन्सप्तमे द्विजसत्तम	BR-01-05-038-031a
काश्यपोऽभ्यागमद्विद्वांस्तं राजानं चिकित्सितुम्	BR-01-05-038-031c
श्रुतं हि तेन तदभूदद्य तं राजसत्तमम्	BR-01-05-038-032a
तक्षकः पन्नगश्रेष्ठो नेष्यते यमसादनम्	BR-01-05-038-032c
तं दष्टं पन्नगेन्द्रेण करिष्येऽहमपज्वरम्	BR-01-05-038-033a
तत्र मेऽर्थश्च धर्मश्च भवितेति विचिन्तयन्	BR-01-05-038-033c
तं ददर्श स नागेन्द्रस्तक्षकः काश्यपं पथि	BR-01-05-038-034a
गच्छन्तमेकमनसं द्विजो भूत्वा वयोतिगः	BR-01-05-038-034c
तमब्रवीत्पन्नगेन्द्रः काश्यपं मुनिपुङ्गवम्	BR-01-05-038-035a
क्व भवांस्त्वरितो याति किं च कार्यं चिकीर्षति	BR-01-05-038-035c
काश्यप उवाच	BR-01-05-038-036
नृपं कुरुकुलोत्पन्नं परिक्षितमरिन्दमम्	BR-01-05-038-036a
तक्षकः पन्नगश्रेष्ठस्तेजसाद्य प्रधक्ष्यति	BR-01-05-038-036c
तं दष्टं पन्नगेन्द्रेण तेनाग्निसमतेजसा	BR-01-05-038-037a
पाण्डवानां कुलकरं राजानममितौजसम्	BR-01-05-038-037c
गच्छामि सौम्य त्वरितं सद्यः कर्तुमपज्वरम्	BR-01-05-038-037e
तक्षक उवाच	BR-01-05-038-038
अहं स तक्षको ब्रह्मंस्तं धक्ष्यामि महीपतिम्	BR-01-05-038-038a
निवर्तस्व न शक्तस्त्वं मया दष्टं चिकित्सितुम्	BR-01-05-038-038c
काश्यप उवाच	BR-01-05-038-039
अहं तं नृपतिं नाग त्वया दष्टमपज्वरम्	BR-01-05-038-039a
करिष्य इति मे बुद्धिर्विद्याबलमुपाश्रितः	BR-01-05-038-039c
	
	
	
तक्षक उवाच	BR-01-05-039-001
दष्टं यदि मयेह त्वं शक्तः किञ्चिच्चिकित्सितुम्	BR-01-05-039-001a
ततो वृक्षं मया दष्टमिमं जीवय काश्यप	BR-01-05-039-001c
परं मन्त्रबलं यत्ते तद्दर्शय यतस्व च	BR-01-05-039-002a
न्यग्रोधमेनं धक्ष्यामि पश्यतस्ते द्विजोत्तम	BR-01-05-039-002c
काश्यप उवाच	BR-01-05-039-003
दश नागेन्द्र वृक्षं त्वं यमेनमभिमन्यसे	BR-01-05-039-003a
अहमेनं त्वया दष्टं जीवयिष्ये भुजङ्गम	BR-01-05-039-003c
सूत उवाच	BR-01-05-039-004
एवमुक्तः स नागेन्द्रः काश्यपेन महात्मना	BR-01-05-039-004a
अदशद्वृक्षमभ्येत्य न्यग्रोधं पन्नगोत्तमः	BR-01-05-039-004c
स वृक्षस्तेन दष्टः सन्सद्य एव महाद्युते	BR-01-05-039-005a
आशीविषविषोपेतः प्रजज्वाल समन्ततः	BR-01-05-039-005c
तं दग्ध्वा स नगं नागः काश्यपं पुनरब्रवीत्	BR-01-05-039-006a
कुरु यत्नं द्विजश्रेष्ठ जीवयैनं वनस्पतिम्	BR-01-05-039-006c
भस्मीभूतं ततो वृक्षं पन्नगेन्द्रस्य तेजसा	BR-01-05-039-007a
भस्म सर्वं समाहृत्य काश्यपो वाक्यमब्रवीत्	BR-01-05-039-007c
विद्याबलं पन्नगेन्द्र पश्य मेऽस्मिन्वनस्पतौ	BR-01-05-039-008a
अहं सञ्जीवयाम्येनं पश्यतस्ते भुजङ्गम	BR-01-05-039-008c
ततः स भगवान्विद्वान्काश्यपो द्विजसत्तमः	BR-01-05-039-009a
भस्मराशीकृतं वृक्षं विद्यया समजीवयत्	BR-01-05-039-009c
अङ्कुरं तं स कृतवांस्ततः पर्णद्वयान्वितम्	BR-01-05-039-010a
पलाशिनं शाखिनं च तथा विटपिनं पुनः	BR-01-05-039-010c
तं दृष्ट्वा जीवितं वृक्षं काश्यपेन महात्मना	BR-01-05-039-011a
उवाच तक्षको ब्रह्मन्नेतदत्यद्भुतं त्वयि	BR-01-05-039-011c
विप्रेन्द्र यद्विषं हन्या मम वा मद्विधस्य वा	BR-01-05-039-012a
कं त्वमर्थमभिप्रेप्सुर्यासि तत्र तपोधन	BR-01-05-039-012c
यत्तेऽभिलषितं प्राप्तुं फलं तस्मान्नृपोत्तमात्	BR-01-05-039-013a
अहमेव प्रदास्यामि तत्ते यद्यपि दुर्लभम्	BR-01-05-039-013c
विप्रशापाभिभूते च क्षीणायुषि नराधिपे	BR-01-05-039-014a
घटमानस्य ते विप्र सिद्धिः संशयिता भवेत्	BR-01-05-039-014c
ततो यशः प्रदीप्तं ते त्रिषु लोकेषु विश्रुतम्	BR-01-05-039-015a
विरश्मिरिव घर्मांशुरन्तर्धानमितो व्रजेत्	BR-01-05-039-015c
काश्यप उवाच	BR-01-05-039-016
धनार्थी याम्यहं तत्र तन्मे दित्स भुजङ्गम	BR-01-05-039-016a
ततोऽहं विनिवर्तिष्ये गृहायोरगसत्तम	BR-01-05-039-016c
तक्षक उवाच	BR-01-05-039-017
यावद्धनं प्रार्थयसे तस्माद्राज्ञस्ततोऽधिकम्	BR-01-05-039-017a
अहं तेऽद्य प्रदास्यामि निवर्तस्व द्विजोत्तम	BR-01-05-039-017c
सूत उवाच	BR-01-05-039-018
तक्षकस्य वचः श्रुत्वा काश्यपो द्विजसत्तमः	BR-01-05-039-018a
प्रदध्यौ सुमहातेजा राजानं प्रति बुद्धिमान्	BR-01-05-039-018c
दिव्यज्ञानः स तेजस्वी ज्ञात्वा तं नृपतिं तदा	BR-01-05-039-019a
क्षीणायुषं पाण्डवेयमपावर्तत काश्यपः	BR-01-05-039-019c
लब्ध्वा वित्तं मुनिवरस्तक्षकाद्यावदीप्सितम्	BR-01-05-039-019e
निवृत्ते काश्यपे तस्मिन्समयेन महात्मनि	BR-01-05-039-020a
जगाम तक्षकस्तूर्णं नगरं नागसाह्वयम्	BR-01-05-039-020c
अथ शुश्राव गच्छन्स तक्षको जगतीपतिम्	BR-01-05-039-021a
मन्त्रागदैर्विषहरै रक्ष्यमाणं प्रयत्नतः	BR-01-05-039-021c
स चिन्तयामास तदा मायायोगेन पार्थिवः	BR-01-05-039-022a
मया वञ्चयितव्योऽसौ क उपायो भवेदिति	BR-01-05-039-022c
ततस्तापसरूपेण प्राहिणोत्स भुजङ्गमान्	BR-01-05-039-023a
फलपत्रोदकं गृह्य राज्ञे नागोऽथ तक्षकः	BR-01-05-039-023c
तक्षक उवाच	BR-01-05-039-024
गच्छध्वं यूयमव्यग्रा राजानं कार्यवत्तया	BR-01-05-039-024a
फलपत्रोदकं नाम प्रतिग्राहयितुं नृपम्	BR-01-05-039-024c
सूत उवाच	BR-01-05-039-025
ते तक्षकसमादिष्टास्तथा चक्रुर्भुजङ्गमाः	BR-01-05-039-025a
उपनिन्युस्तथा राज्ञे दर्भानापः फलानि च	BR-01-05-039-025c
तच्च सर्वं स राजेन्द्रः प्रतिजग्राह वीर्यवान्	BR-01-05-039-026a
कृत्वा च तेषां कार्याणि गम्यतामित्युवाच तान्	BR-01-05-039-026c
गतेषु तेषु नागेषु तापसच्छद्मरूपिषु	BR-01-05-039-027a
अमात्यान्सुहृदश्चैव प्रोवाच स नराधिपः	BR-01-05-039-027c
भक्षयन्तु भवन्तो वै स्वादूनीमानि सर्वशः	BR-01-05-039-028a
तापसैरुपनीतानि फलानि सहिता मया	BR-01-05-039-028c
ततो राजा ससचिवः फलान्यादातुमैच्छत	BR-01-05-039-029a
यद्गृहीतं फलं राज्ञा तत्र कृमिरभूदणुः	BR-01-05-039-029c
ह्रस्वकः कृष्णनयनस्ताम्रो वर्णेन शौनक	BR-01-05-039-029e
स तं गृह्य नृपश्रेष्ठः सचिवानिदमब्रवीत्	BR-01-05-039-030a
अस्तमभ्येति सविता विषादद्य न मे भयम्	BR-01-05-039-030c
सत्यवागस्तु स मुनिः कृमिको मां दशत्वयम्	BR-01-05-039-031a
तक्षको नाम भूत्वा वै तथा परिहृतं भवेत्	BR-01-05-039-031c
ते चैनमन्ववर्तन्त मन्त्रिणः कालचोदिताः	BR-01-05-039-032a
एवमुक्त्वा स राजेन्द्रो ग्रीवायां सन्निवेश्य ह	BR-01-05-039-032c
कृमिकं प्राहसत्तूर्णं मुमूर्षुर्नष्टचेतनः	BR-01-05-039-032e
हसन्नेव च भोगेन तक्षकेणाभिवेष्टितः	BR-01-05-039-033a
तस्मात्फलाद्विनिष्क्रम्य यत्तद्राज्ञे निवेदितम्	BR-01-05-039-033c
	
	
सूत उवाच	BR-01-05-040-001    
तं तथा मन्त्रिणो दृष्ट्वा भोगेन परिवेष्टितम्	BR-01-05-040-001a
विवर्णवदनाः सर्वे रुरुदुर्भृशदुःखिताः	BR-01-05-040-001c
तं तु नादं ततः श्रुत्वा मन्त्रिणस्ते प्रदुद्रुवुः	BR-01-05-040-002a
अपश्यंश्चैव ते यान्तमाकाशे नागमद्भुतम्	BR-01-05-040-002c
सीमन्तमिव कुर्वाणं नभसः पद्मवर्चसम्	BR-01-05-040-003a
तक्षकं पन्नगश्रेष्ठं भृशं शोकपरायणाः	BR-01-05-040-003c
ततस्तु ते तद्गृहमग्निना वृतं; प्रदीप्यमानं विषजेन भोगिनः	BR-01-05-040-004a
भयात्परित्यज्य दिशः प्रपेदिरे; पपात तच्चाशनिताडितं यथा	BR-01-05-040-004c
ततो नृपे तक्षकतेजसा हते; प्रयुज्य सर्वाः परलोकसत्क्रियाः	BR-01-05-040-005a
शुचिर्द्विजो राजपुरोहितस्तदा; तथैव ते तस्य नृपस्य मन्त्रिणः	BR-01-05-040-005c
नृपं शिशुं तस्य सुतं प्रचक्रिरे; समेत्य सर्वे पुरवासिनो जनाः	BR-01-05-040-006a
नृपं यमाहुस्तममित्रघातिनं; कुरुप्रवीरं जनमेजयं जनाः	BR-01-05-040-006c
स बाल एवार्यमतिर्नृपोत्तमः; सहैव तैर्मन्त्रिपुरोहितैस्तदा	BR-01-05-040-007a
शशास राज्यं कुरुपुङ्गवाग्रजो; यथास्य वीरः प्रपितामहस्तथा	BR-01-05-040-007c
ततस्तु राजानममित्रतापनं; समीक्ष्य ते तस्य नृपस्य मन्त्रिणः	BR-01-05-040-008a
सुवर्णवर्माणमुपेत्य काशिपं; वपुष्टमार्थं वरयां प्रचक्रमुः	BR-01-05-040-008c
ततः स राजा प्रददौ वपुष्टमां; कुरुप्रवीराय परीक्ष्य धर्मतः	BR-01-05-040-009a
स चापि तां प्राप्य मुदा युतोऽभवन्न चान्यनारीषु मनो दधे क्वचित्	BR-01-05-040-009c
सरःसु फुल्लेषु वनेषु चैव ह; प्रसन्नचेता विजहार वीर्यवान्	BR-01-05-040-010a
तथा स राजन्यवरो विजह्रिवान्यथोर्वशीं प्राप्य पुरा पुरूरवाः	BR-01-05-040-010c
वपुष्टमा चापि वरं पतिं तदा; प्रतीतरूपं समवाप्य भूमिपम्	BR-01-05-040-011a
भावेन रामा रमयां बभूव वै; विहारकालेष्ववरोधसुन्दरी	BR-01-05-040-011c
	
	
	
 सूत उवाच	BR-01-05-041-001
 एतस्मिन्नेव काले तु जरत्कारुर्महातपाः	BR-01-05-041-001a
 चचार पृथिवीं कृत्स्नां यत्रसायङ्गृहो मुनिः	BR-01-05-041-001c
 चरन्दीक्षां महातेजा दुश्चरामकृतात्मभिः	BR-01-05-041-002a 
 तीर्थेष्वाप्लवनं कुर्वन्पुण्येषु विचचार ह	BR-01-05-041-002c
 वायुभक्षो निराहारः शुष्यन्नहरहर्मुनिः	BR-01-05-041-003a
 स ददर्श पितॄन्गर्ते लम्बमानानधोमुखान्	BR-01-05-041-003c
 एकतन्त्ववशिष्टं वै वीरणस्तम्बमाश्रितान्	BR-01-05-041-004a
 तं च तन्तुं शनैराखुमाददानं बिलाश्रयम्	BR-01-05-041-004c
 निराहारान्कृशान्दीनान्गर्तेऽऽर्तांस्त्राणमिच्छतः	BR-01-05-041-005a
 उपसृत्य स तान्दीनान्दीनरूपोऽभ्यभाषत	BR-01-05-041-005c
 के भवन्तोऽवलम्बन्ते वीरणस्तम्बमाश्रिताः	BR-01-05-041-006a
 दुर्बलं खादितैर्मूलैराखुना बिलवासिना	BR-01-05-041-006c
 वीरणस्तम्बके मूलं यदप्येकमिह स्थितम्	BR-01-05-041-007a
 तदप्ययं शनैराखुरादत्ते दशनैः शितैः	BR-01-05-041-007c
 छेत्स्यतेऽल्पावशिष्टत्वादेतदप्यचिरादिव	BR-01-05-041-008a
 ततः स्थ पतितारोऽत्र गर्ते अस्मिन्नधोमुखाः	BR-01-05-041-008c
 ततो मे दुःखमुत्पन्नं दृष्ट्वा युष्मानधोमुखान्	BR-01-05-041-009a
 कृच्छ्रामापदमापन्नान्प्रियं किं करवाणि वः	BR-01-05-041-009c
 तपसोऽस्य चतुर्थेन तृतीयेनापि वा पुनः	BR-01-05-041-010a
 अर्धेन वापि निस्तर्तुमापदं ब्रूत माचिरम्	BR-01-05-041-010C
 अथवापि समग्रेण तरन्तु तपसा मम	BR-01-05-041-011a
 भवन्तः सर्व एवास्मात्काममेवं विधीयताम्	BR-01-05-041-011c
 पितर ऊचुः	BR-01-05-041-012
 ऋद्धो भवान्ब्रह्मचारी यो नस्त्रातुमिहेच्छति	BR-01-05-041-012a
 न तु विप्राग्र्य तपसा शक्यमेतद्व्यपोहितुम्	BR-01-05-041-012c
 अस्ति नस्तात तपसः फलं प्रवदतां वर	BR-01-05-041-013a
 सन्तानप्रक्षयाद्ब्रह्मन्पतामो निरयेऽशुचौ	BR-01-05-041-013c
 लम्बतामिह नस्तात न ज्ञानं प्रतिभाति वै	BR-01-05-041-014a
 येन त्वां नाभिजानीमो लोके विख्यातपौरुषम्	BR-01-05-041-014c
 ऋद्धो भवान्महाभागो यो नः शोच्यान्सुदुःखितान्	BR-01-05-041-015a
 शोचस्युपेत्य कारुण्याच्छृणु ये वै वयं द्विज	BR-01-05-041-015c
 यायावरा नाम वयमृषयः संशितव्रताः	BR-01-05-041-016a
 लोकात्पुण्यादिह भ्रष्टाः सन्तानप्रक्षयाद्विभो	BR-01-05-041-016c
 प्रनष्टं नस्तपः पुण्यं न हि नस्तन्तुरस्ति वै	BR-01-05-041-017a
 अस्ति त्वेकोऽद्य नस्तन्तुः सोऽपि नास्ति यथा तथा	BR-01-05-041-017c
 मन्दभाग्योऽल्पभाग्यानां बन्धुः स किल नः कुले	BR-01-05-041-018a
 जरत्कारुरिति ख्यातो वेदवेदाङ्गपारगः	BR-01-05-041-018c
 नियतात्मा महात्मा च सुव्रतः सुमहातपाः	BR-01-05-041-018e
 तेन स्म तपसो लोभात्कृच्छ्रमापादिता वयम्	BR-01-05-041-019a
 न तस्य भार्या पुत्रो वा बान्धवो वास्ति कश्चन	BR-01-05-041-019c
 तस्माल्लम्बामहे गर्ते नष्टसञ्ज्ञा ह्यनाथवत्	BR-01-05-041-020a
 स वक्तव्यस्त्वया दृष्ट्वा अस्माकं नाथवत्तया	BR-01-05-041-020c
 पितरस्तेऽवलम्बन्ते गर्ते दीना अधोमुखाः	BR-01-05-041-021a
 साधु दारान्कुरुष्वेति प्रजायस्वेति चाभिभो	BR-01-05-041-021c
 कुलतन्तुर्हि नः शिष्टस्त्वमेवैकस्तपोधन	BR-01-05-041-021e
 यं तु पश्यसि नो ब्रह्मन्वीरणस्तम्बमाश्रितान्	BR-01-05-041-022a
 एषोऽस्माकं कुलस्तम्ब आसीत्स्वकुलवर्धनः	BR-01-05-041-022c
 यानि पश्यसि वै ब्रह्मन्मूलानीहास्य वीरुधः	BR-01-05-041-023a
 एते नस्तन्तवस्तात कालेन परिभक्षिताः	BR-01-05-041-023c
 यत्त्वेतत्पश्यसि ब्रह्मन्मूलमस्यार्धभक्षितम्	BR-01-05-041-024a
 तत्र लम्बामहे सर्वे सोऽप्येकस्तप आस्थितः	BR-01-05-041-024c
 यमाखुं पश्यसि ब्रह्मन्काल एष महाबलः	BR-01-05-041-025a
 स तं तपोरतं मन्दं शनैः क्षपयते तुदन्	BR-01-05-041-025c
 जरत्कारुं तपोलुब्धं मन्दात्मानमचेतसम्	BR-01-05-041-025e
 न हि नस्तत्तपस्तस्य तारयिष्यति सत्तम	BR-01-05-041-026a
 छिन्नमूलान्परिभ्रष्टान्कालोपहतचेतसः	BR-01-05-041-026c
 नरकप्रतिष्ठान्पश्यास्मान्यथा दुष्कृतिनस्तथा	BR-01-05-041-026e
 अस्मासु पतितेष्वत्र सह पूर्वैः पितामहैः	BR-01-05-041-027a
 छिन्नः कालेन सोऽप्यत्र गन्ता वै नरकं ततः	BR-01-05-041-027c
 तपो वाप्यथवा यज्ञो यच्चान्यत्पावनं महत्	BR-01-05-041-028a
 तत्सर्वं न समं तात सन्तत्येति सतां मतम्	BR-01-05-041-028c
 स तात दृष्ट्वा ब्रूयास्त्वं जरत्कारुं तपस्विनम्	BR-01-05-041-029a
 यथादृष्टमिदं चास्मै त्वयाख्येयमशेषतः	BR-01-05-041-029c
 यथा दारान्प्रकुर्यात्स पुत्रांश्चोत्पादयेद्यथा	BR-01-05-041-030a
 तथा ब्रह्मंस्त्वया वाच्यः सोऽस्माकं नाथवत्तया	BR-01-05-041-030c
	
	
	
 सूत उवाच	BR-01-05-042-001
 एतच्छ्रुत्वा जरत्कारुर्दुःखशोकपरायणः	BR-01-05-042-001a
 उवाच स्वान्पितॄन्दुःखाद्बाष्पसन्दिग्धया गिरा	BR-01-05-042-001c
 अहमेव जरत्कारुः किल्बिषी भवतां सुतः	BR-01-05-042-002a
 तद्दण्डं धारयत मे दुष्कृतेरकृतात्मनः	BR-01-05-042-002c
 पितर ऊचुः	BR-01-05-042-003
 पुत्र दिष्ट्यासि सम्प्राप्त इमं देशं यदृच्छया	BR-01-05-042-003a
 किमर्थं च त्वया ब्रह्मन्न कृतो दारसङ्ग्रहः	BR-01-05-042-003c
 जरत्कारुरुवाच	BR-01-05-042-004 
 ममायं पितरो नित्यं हृद्यर्थः परिवर्तते	BR-01-05-042-004a
 ऊर्ध्वरेताः शरीरं वै प्रापयेयममुत्र वै	BR-01-05-042-004c
 एवं दृष्ट्वा तु भवतः शकुन्तानिव लम्बतः	BR-01-05-042-005a
 मया निवर्तिता बुद्धिर्ब्रह्मचर्यात्पितामहाः	BR-01-05-042-005c
 करिष्ये वः प्रियं कामं निवेक्ष्ये नात्र संशयः	BR-01-05-042-006a
 सनाम्नीं यद्यहं कन्यामुपलप्स्ये कदाचन	BR-01-05-042-006c
 भविष्यति च या काचिद्भैक्षवत्स्वयमुद्यता	BR-01-05-042-007a
 प्रतिग्रहीता तामस्मि न भरेयं च यामहम्	BR-01-05-042-007c
 एवंविधमहं कुर्यां निवेशं प्राप्नुयां यदि	BR-01-05-042-008a
 अन्यथा न करिष्ये तु सत्यमेतत्पितामहाः	BR-01-05-042-008c
 सूत उवाच	BR-01-05-042-009
 एवमुक्त्वा तु स पितॄंश्चचार पृथिवीं मुनिः	BR-01-05-042-009a
 न च स्म लभते भार्यां वृद्धोऽयमिति शौनक	BR-01-05-042-009c
 यदा निर्वेदमापन्नः पितृभिश्चोदितस्तथा	BR-01-05-042-01oa
 तदारण्यं स गत्वोच्चैश्चुक्रोश भृशदुःखितः	BR-01-05-042-010c
 यानि भूतानि सन्तीह स्थावराणि चराणि च	BR-01-05-042-011a
 अन्तर्हितानि वा यानि तानि शृण्वन्तु मे वचः	BR-01-05-042-011c
 उग्रे तपसि वर्तन्तं पितरश्चोदयन्ति माम्	BR-01-05-042-012a
 निविशस्वेति दुःखार्तास्तेषां प्रियचिकीर्षया	BR-01-05-042-012c
 निवेशार्थ्यखिलां भूमिं कन्याभैक्षं चरामि भोः	BR-01-05-042-013a
 दरिद्रो दुःखशीलश्च पितृभिः सन्नियोजितः	BR-01-05-042-013c
 यस्य कन्यास्ति भूतस्य ये मयेह प्रकीर्तिताः	BR-01-05-042-014a
 ते मे कन्यां प्रयच्छन्तु चरतः सर्वतोदिशम्	BR-01-05-042-014c
 मम कन्या सनाम्नी या भैक्षवच्चोद्यता भवेत्	BR-01-05-042-015a
 भरेयं चैव यां नाहं तां मे कन्यां प्रयच्छत	BR-01-05-042-015c
 ततस्ते पन्नगा ये वै जरत्कारौ समाहिताः	BR-01-05-042-016a
 तामादाय प्रवृत्तिं ते वासुकेः प्रत्यवेदयन्	BR-01-05-042-016c
 तेषां श्रुत्वा स नागेन्द्रः कन्यां तां समलङ्कृताम्	BR-01-05-042-017a
 प्रगृह्यारण्यमगमत्समीपं तस्य पन्नगः	BR-01-05-042-017c
 तत्र तां भैक्षवत्कन्यां प्रादात्तस्मै महात्मने	BR-01-05-042-018a
 नागेन्द्रो वासुकिर्ब्रह्मन्न स तां प्रत्यगृह्णत	BR-01-05-042-018c
 असनामेति वै मत्वा भरणे चाविचारिते	BR-01-05-042-019a
 मोक्षभावे स्थितश्चापि द्वन्द्वीभूतः परिग्रहे	BR-01-05-042-019c
 ततो नाम स कन्यायाः पप्रच्छ भृगुनन्दन	BR-01-05-042-020a
 वासुके भरणं चास्या न कुर्यामित्युवाच ह	BR-01-05-042-020c
	
	
 सूत उवाच	BR-01-05-043-001
 वासुकिस्त्वब्रवीद्वाक्यं जरत्कारुमृषिं तदा	BR-01-05-043-001a
 सनामा तव कन्येयं स्वसा मे तपसान्विता	BR-01-05-043-001c
 भरिष्यामि च ते भार्यां प्रतीच्छेमां द्विजोत्तम	BR-01-05-043-002a
 रक्षणं च करिष्येऽस्याः सर्वशक्त्या तपोधन	BR-01-05-043-002c
 प्रतिश्रुते तु नागेन भरिष्ये भगिनीमिति	BR-01-05-043-003a
 जरत्कारुस्तदा वेश्म भुजगस्य जगाम ह	BR-01-05-043-003c
 तत्र मन्त्रविदां श्रेष्ठस्तपोवृद्धो महाव्रतः	BR-01-05-043-004a
 जग्राह पाणिं धर्मात्मा विधिमन्त्रपुरस्कृतम्	BR-01-05-043-004c
 ततो वासगृहं शुभ्रं पन्नगेन्द्रस्य सम्मतम्	BR-01-05-043-005a
 जगाम भार्यामादाय स्तूयमानो महर्षिभिः	BR-01-05-043-005c
 शयनं तत्र वै कॢप्तं स्पर्ध्यास्तरणसंवृतम्	BR-01-05-043-006a
 तत्र भार्यासहायः स जरत्कारुरुवास ह	BR-01-05-043-006c
 स तत्र समयं चक्रे भार्यया सह सत्तमः	BR-01-05-043-007a
 विप्रियं मे न कर्तव्यं न च वाच्यं कदाचन	BR-01-05-043-007c
 त्यजेयमप्रिये हि त्वां कृते वासं च ते गृहे	BR-01-05-043-008a
 एतद्गृहाण वचनं मया यत्समुदीरितम्	BR-01-05-043-008c
 ततः परमसंविग्ना स्वसा नागपतेस्तु सा	BR-01-05-043-009a
 अतिदुःखान्विता वाचं तमुवाचैवमस्त्विति	BR-01-05-043-009c
 तथैव सा च भर्तारं दुःखशीलमुपाचरत्	BR-01-05-043-010a
 उपायैः श्वेतकाकीयैः प्रियकामा यशस्विनी	BR-01-05-043-010c 
 ऋतुकाले ततः स्नाता कदाचिद्वासुकेः स्वसा	BR-01-05-043-011a
 भर्तारं तं यथान्यायमुपतस्थे महामुनिम्	BR-01-05-043-011c
 तत्र तस्याः समभवद्गर्भो ज्वलनसन्निभः	BR-01-05-043-012a
 अतीव तपसा युक्तो वैश्वानरसमद्युतिः	BR-01-05-043-012c
 शुक्लपक्षे यथा सोमो व्यवर्धत तथैव सः	BR-01-05-043-012e
 ततः कतिपयाहस्य जरत्कारुर्महातपाः	BR-01-05-043-013a
 उत्सङ्गेऽस्याः शिरः कृत्वा सुष्वाप परिखिन्नवत्	BR-01-05-043-013c
 तस्मिंश्च सुप्ते विप्रेन्द्रे सवितास्तमियाद्गिरिम्	BR-01-05-043-014a
 अह्नः परिक्षये ब्रह्मंस्ततः साचिन्तयत्तदा	BR-01-05-043-014c
 वासुकेर्भगिनी भीता धर्मलोपान्मनस्विनी	BR-01-05-043-014e
 किं नु मे सुकृतं भूयाद्भर्तुरुत्थापनं न वा	BR-01-05-043-015a
 दुःखशीलो हि धर्मात्मा कथं नास्यापराध्नुयाम्	BR-01-05-043-015c
 कोपो वा धर्मशीलस्य धर्मलोपोऽथ वा पुनः	BR-01-05-043-016a
 धर्मलोपो गरीयान्वै स्यादत्रेत्यकरोन्मनः	BR-01-05-043-016c
 उत्थापयिष्ये यद्येनं ध्रुवं कोपं करिष्यति	BR-01-05-043-017a
 धर्मलोपो भवेदस्य सन्ध्यातिक्रमणे ध्रुवम्	BR-01-05-043-017c
 इति निश्चित्य मनसा जरत्कारुर्भुजङ्गमा	BR-01-05-043-018a
 तमृषिं दीप्ततपसं शयानमनलोपमम्	BR-01-05-043-018c
 उवाचेदं वचः श्लक्ष्णं ततो मधुरभाषिणी	BR-01-05-043-018e
 उत्तिष्ठ त्वं महाभाग सूर्योऽस्तमुपगच्छति	BR-01-05-043-019a
 सन्ध्यामुपास्स्व भगवन्नपः स्पृष्ट्वा यतव्रतः	BR-01-05-043-019c
 प्रादुष्कृताग्निहोत्रोऽयं मुहूर्तो रम्यदारुणः	BR-01-05-043-020a
 सन्ध्या प्रवर्तते चेयं पश्चिमायां दिशि प्रभो	BR-01-05-043-020c
 एवमुक्तः स भगवाञ्जरत्कारुर्महातपाः	BR-01-05-043-021a
 भार्यां प्रस्फुरमाणोष्ठ इदं वचनमब्रवीत्	BR-01-05-043-021c
 अवमानः प्रयुक्तोऽयं त्वया मम भुजङ्गमे	BR-01-05-043-022a
 समीपे ते न वत्स्यामि गमिष्यामि यथागतम्	BR-01-05-043-022c
 न हि तेजोऽस्ति वामोरु मयि सुप्ते विभावसोः	BR-01-05-043-023a
 अस्तं गन्तुं यथाकालमिति मे हृदि वर्तते	BR-01-05-043-023c
 न चाप्यवमतस्येह वस्तुं रोचेत कस्यचित्	BR-01-05-043-024a
 किं पुनर्धर्मशीलस्य मम वा मद्विधस्य वा	BR-01-05-043-024c
 एवमुक्ता जरत्कारुर्भर्त्रा हृदयकम्पनम्	BR-01-05-043-025a
 अब्रवीद्भगिनी तत्र वासुकेः सन्निवेशने	BR-01-05-043-025c
 नावमानात्कृतवती तवाहं प्रतिबोधनम्	BR-01-05-043-026a
 धर्मलोपो न ते विप्र स्यादित्येतत्कृतं मया	BR-01-05-043-026c
 उवाच भार्यामित्युक्तो जरत्कारुर्महातपाः	BR-01-05-043-027a
 ऋषिः कोपसमाविष्टस्त्यक्तुकामो भुजङ्गमाम्	BR-01-05-043-027c
 न मे वागनृतं प्राह गमिष्येऽहं भुजङ्गमे	BR-01-05-043-028a
 समयो ह्येष मे पूर्वं त्वया सह मिथः कृतः	BR-01-05-043-028c
 सुखमस्म्युषितो भद्रे ब्रूयास्त्वं भ्रातरं शुभे	BR-01-05-043-029a
 इतो मयि गते भीरु गतः स भगवानिति	BR-01-05-043-029c
 त्वं चापि मयि निष्क्रान्ते न शोकं कर्तुमर्हसि	BR-01-05-043-029e
 इत्युक्ता सानवद्याङ्गी प्रत्युवाच पतिं तदा	BR-01-05-043-030a
 जरत्कारुं जरत्कारुश्चिन्ताशोकपरायणा	BR-01-05-043-030c
 बाष्पगद्गदया वाचा मुखेन परिशुष्यता	BR-01-05-043-031a
 कृताञ्जलिर्वरारोहा पर्यश्रुनयना ततः	BR-01-05-043-031c
 धैर्यमालम्ब्य वामोरूर्हृदयेन प्रवेपता	BR-01-05-043-031e
 न मामर्हसि धर्मज्ञ परित्यक्तुमनागसम्	BR-01-05-043-032a
 धर्मे स्थितां स्थितो धर्मे सदा प्रियहिते रताम्	BR-01-05-043-032c
 प्रदाने कारणं यच्च मम तुभ्यं द्विजोत्तम	BR-01-05-043-033a
 तदलब्धवतीं मन्दां किं मां वक्ष्यति वासुकिः	BR-01-05-043-033c
 मातृशापाभिभूतानां ज्ञातीनां मम सत्तम	BR-01-05-043-034a
 अपत्यमीप्षितं त्वत्तस्तच्च तावन्न दृश्यते	BR-01-05-043-034c
 त्वत्तो ह्यपत्यलाभेन ज्ञातीनां मे शिवं भवेत्	BR-01-05-043-035a
 सम्प्रयोगो भवेन्नायं मम मोघस्त्वया द्विज	BR-01-05-043-035c
 ज्ञातीनां हितमिच्छन्ती भगवंस्त्वां प्रसादये	BR-01-05-043-036a
 इममव्यक्तरूपं मे गर्भमाधाय सत्तम	BR-01-05-043-036c
 कथं त्यक्त्वा महात्मा सन्गन्तुमिच्छस्यनागसम्	BR-01-05-043-036e
 एवमुक्तस्तु स मुनिर्भार्यां वचनमब्रवीत्	BR-01-05-043-037a
 यद्युक्तमनुरूपं च जरत्कारुस्तपोधनः	BR-01-05-043-037c
 अस्त्येष गर्भः सुभगे तव वैश्वानरोपमः	BR-01-05-043-038a
 ऋषिः परमधर्मात्मा वेदवेदाङ्गपारगः	BR-01-05-043-038c
 एवमुक्त्वा स धर्मात्मा जरत्कारुर्महानृषिः	BR-01-05-043-039a
 उग्राय तपसे भूयो जगाम कृतनिश्चयः	BR-01-05-043-039c
	
	
  सूत उवाच	BR-01-05-044-001
 गतमात्रं तु भर्तारं जरत्कारुरवेदयत्	BR-01-05-044-001a
 भ्रातुस्त्वरितमागम्य यथातथ्यं तपोधन	BR-01-05-044-001c
 ततः स भुजगश्रेष्ठः श्रुत्वा सुमहदप्रियम्	BR-01-05-044-002a
 उवाच भगिनीं दीनां तदा दीनतरः स्वयम्	BR-01-05-044-002c
 जानासि भद्रे यत्कार्यं प्रदाने कारणं च यत्	BR-01-05-044-003a
 पन्नगानां हितार्थाय पुत्रस्ते स्यात्ततो यदि	BR-01-05-044-003c
 स सर्पसत्रात्किल नो मोक्षयिष्यति वीर्यवान्	BR-01-05-044-004a
 एवं पितामहः पूर्वमुक्तवान्मां सुरैः सह	BR-01-05-044-004c
 अप्यस्ति गर्भः सुभगे तस्मात्ते मुनिसत्तमात्	BR-01-05-044-005a
 न चेच्छाम्यफलं तस्य दारकर्म मनीषिणः	BR-01-05-044-005c
 कामं च मम न न्याय्यं प्रष्टुं त्वां कार्यमीदृशम्	BR-01-05-044-006a
 किं तु कार्यगरीयस्त्वात्ततस्त्वाहमचूचुदम्	BR-01-05-044-006c
 दुर्वासतां विदित्वा च भर्तुस्तेऽतितपस्विनः	BR-01-05-044-007a
 नैनमन्वागमिष्यामि कदाचिद्धि शपेत्स माम्	BR-01-05-044-007c
 आचक्ष्व भद्रे भर्तुस्त्वं सर्वमेव विचेष्टितम्	BR-01-05-044-008a
 शल्यमुद्धर मे घोरं भद्रे हृदि चिरस्थितम्	BR-01-05-044-008c
 जरत्कारुस्ततो वाक्यमित्युक्ता प्रत्यभाषत	BR-01-05-044-009a
 आश्वासयन्ती सन्तप्तं वासुकिं पन्नगेश्वरम्	BR-01-05-044-009c
 पृष्टो मयापत्यहेतोः स महात्मा महातपाः	BR-01-05-044-010a
 अस्तीत्युदरमुद्दिश्य ममेदं गतवांश्च सः	BR-01-05-044-010c
 स्वैरेष्वपि न तेनाहं स्मरामि वितथं क्वचित्	BR-01-05-044-011a
 उक्तपूर्वं कुतो राजन्साम्पराये स वक्ष्यति	BR-01-05-044-011c
 न सन्तापस्त्वया कार्यः कार्यं प्रति भुजङ्गमे	BR-01-05-044-012a
 उत्पत्स्यति हि ते पुत्रो ज्वलनार्कसमद्युतिः	BR-01-05-044-012c
 इत्युक्त्वा हि स मां भ्रातर्गतो भर्ता तपोवनम्	BR-01-05-044-013a
 तस्माद्व्येतु परं दुःखं तवेदं मनसि स्थितम्	BR-01-05-044-013c
 एतच्छ्रुत्वा स नागेन्द्रो वासुकिः परया मुदा	BR-01-05-044-014a
 एवमस्त्विति तद्वाक्यं भगिन्याः प्रत्यगृह्णत	BR-01-05-044-014c
 सान्त्वमानार्थदानैश्च पूजया चानुरूपया	BR-01-05-044-015a
 सोदर्यां पूजयामास स्वसारं पन्नगोत्तमः	BR-01-05-044-015c
 ततः स ववृधे गर्भो महातेजा रविप्रभः	BR-01-05-044-016a
 यथा सोमो द्विजश्रेष्ठ शुक्लपक्षोदितो दिवि	BR-01-05-044-016c
 यथाकालं तु सा ब्रह्मन्प्रजज्ञे भुजगस्वसा	BR-01-05-044-017a
 कुमारं देवगर्भाभं पितृमातृभयापहम्	BR-01-05-044-017c
 ववृधे स च तत्रैव नागराजनिवेशने	BR-01-05-044-018a
 वेदांश्चाधिजगे साङ्गान्भार्गवाच्च्यवनात्मजात्	BR-01-05-044-018c
 चरितव्रतो बाल एव बुद्धिसत्त्वगुणान्वितः	BR-01-05-044-019a
 नाम चास्याभवत्ख्यातं लोकेष्वास्तीक इत्युत	BR-01-05-044-019c
 अस्तीत्युक्त्वा गतो यस्मात्पिता गर्भस्थमेव तम्	BR-01-05-044-020a
 वनं तस्मादिदं तस्य नामास्तीकेति विश्रुतम्	BR-01-05-044-020c
 स बाल एव तत्रस्थश्चरन्नमितबुद्धिमान्	BR-01-05-044-021a
 गृहे पन्नगराजस्य प्रयत्नात्पर्यरक्ष्यत	BR-01-05-044-021c
 भगवानिव देवेशः शूलपाणिर्हिरण्यदः	BR-01-05-044-022a
 विवर्धमानः सर्वांस्तान्पन्नगानभ्यहर्षयत्	BR-01-05-044-022c
	
	
 शौनक उवाच	BR-01-05-045-001
 यदपृच्छत्तदा राजा मन्त्रिणो जनमेजयः	BR-01-05-045-001a
 पितुः स्वर्गगतिं तन्मे विस्तरेण पुनर्वद	BR-01-05-045-001c
 सूत उवाच	BR-01-05-045-002
 शृणु ब्रह्मन्यथा पृष्टा मन्त्रिणो नृपतेस्तदा	BR-01-05-045-002a
 आख्यातवन्तस्ते सर्वे निधनं तत्परिक्षितः	BR-01-05-045-002c
 जनमेजय उवाच	BR-01-05-045-003
 जानन्ति तु भवन्तस्तद्यथावृत्तः पिता मम	BR-01-05-045-003a
 आसीद्यथा च निधनं गतः काले महायशाः	BR-01-05-045-003c
 श्रुत्वा भवत्सकाशाद्धि पितुर्वृत्तमशेषतः	BR-01-05-045-004a
 कल्याणं प्रतिपत्स्यामि विपरीतं न जातु चित्	BR-01-05-045-004c
 सूत उवाच	BR-01-05-045-005
 मन्त्रिणोऽथाब्रुवन्वाक्यं पृष्टास्तेन महात्मना	BR-01-05-045-005a
 सर्वधर्मविदः प्राज्ञा राजानं जनमेजयम्	BR-01-05-045-005c
 धर्मात्मा च महात्मा च प्रजापालः पिता तव	BR-01-05-045-006a
 आसीदिह यथावृत्तः स महात्मा शृणुष्व तत्	BR-01-05-045-006c
 चातुर्वर्ण्यं स्वधर्मस्थं स कृत्वा पर्यरक्षत	BR-01-05-045-007a
 धर्मतो धर्मविद्राजा धर्मो विग्रहवानिव	BR-01-05-045-007c
 ररक्ष पृथिवीं देवीं श्रीमानतुलविक्रमः	BR-01-05-045-008a
 द्वेष्टारस्तस्य नैवासन्स च न द्वेष्टि कञ्चन	BR-01-05-045-008c
 समः सर्वेषु भूतेषु प्रजापतिरिवाभवत्	BR-01-05-045-008e
 ब्राह्मणाः क्षत्रिया वैश्याः शूद्राश्चैव स्वकर्मसु	BR-01-05-045-009a
 स्थिताः सुमनसो राजंस्तेन राज्ञा स्वनुष्ठिताः	BR-01-05-045-009c
 विधवानाथकृपणान्विकलांश्च बभार सः	BR-01-05-045-010a
 सुदर्शः सर्वभूतानामासीत्सोम इवापरः	BR-01-05-045-010c
 तुष्टपुष्टजनः श्रीमान्सत्यवाग्दृढविक्रमः	BR-01-05-045-011a
 धनुर्वेदे च शिष्योऽभून्नृपः शारद्वतस्य सः	BR-01-05-045-011c
 गोविन्दस्य प्रियश्चासीत्पिता ते जनमेजय	BR-01-05-045-012a
 लोकस्य चैव सर्वस्य प्रिय आसीन्महायशाः	BR-01-05-045-012c
 परिक्षीणेषु कुरुषु उत्तरायामजायत	BR-01-05-045-013a
 परिक्षिदभवत्तेन सौभद्रस्यात्मजो बली	BR-01-05-045-013c
 राजधर्मार्थकुशलो युक्तः सर्वगुणैर्नृपः	BR-01-05-045-014a
 जितेन्द्रियश्चात्मवांश्च मेधावी वृद्धसेवितः	BR-01-05-045-014c
 षड्वर्गविन्महाबुद्धिर्नीतिधर्मविदुत्तमः	BR-01-05-045-015a
 प्रजा इमास्तव पिता षष्टिं वर्षाण्यपालयत्	BR-01-05-045-015c
 ततो दिष्टान्तमापन्नः सर्पेणानतिवर्तितम्	BR-01-05-045-015e
 ततस्त्वं पुरुषश्रेष्ठ धर्मेण प्रतिपेदिवान्	BR-01-05-045-016a
 इदं वर्षसहस्राय राज्यं कुरुकुलागतम्	BR-01-05-045-016c
 बाल एवाभिजातोऽसि सर्वभूतानुपालकः	BR-01-05-045-016e
 जनमेजय उवाच	BR-01-05-045-017
 नास्मिन्कुले जातु बभूव राजा; यो न प्रजानां हितकृत्प्रियश्च	BR-01-05-045-017a
 विशेषतः प्रेक्ष्य पितामहानां; वृत्तं महद्वृत्तपरायणानाम्	BR-01-05-045-017c
 कथं निधनमापन्नः पिता मम तथाविधः	BR-01-05-045-018a
 आचक्षध्वं यथावन्मे श्रोतुमिच्छामि तत्त्वतः	BR-01-05-045-018c
 सूत उवाच	BR-01-05-045-019
 एवं सञ्चोदिता राज्ञा मन्त्रिणस्ते नराधिपम्	BR-01-05-045-019a
 ऊचुः सर्वे यथावृत्तं राज्ञः प्रियहिते रताः	BR-01-05-045-019c
 बभूव मृगयाशीलस्तव राजन्पिता सदा	BR-01-05-045-020a
 यथा पाण्डुर्महाभागो धनुर्धरवरो युधि	BR-01-05-045-020c
 अस्मास्वासज्य सर्वाणि राजकार्याण्यशेषतः	BR-01-05-045-020e
 स कदाचिद्वनचरो मृगं विव्याध पत्रिणा	BR-01-05-045-021a
 विद्ध्वा चान्वसरत्तूर्णं तं मृगं गहने वने	BR-01-05-045-021c
 पदातिर्बद्धनिस्त्रिंशस्ततायुधकलापवान्	BR-01-05-045-022a
 न चाससाद गहने मृगं नष्टं पिता तव	BR-01-05-045-022c
 परिश्रान्तो वयःस्थश्च षष्टिवर्षो जरान्वितः	BR-01-05-045-023a
 क्षुधितः स महारण्ये ददर्श मुनिमन्तिके	BR-01-05-045-023c
 स तं पप्रच्छ राजेन्द्रो मुनिं मौनव्रतान्वितम्	BR-01-05-045-024a
 न च किञ्चिदुवाचैनं स मुनिः पृच्छतोऽपि सन्	BR-01-05-045-024c
 ततो राजा क्षुच्छ्रमार्तस्तं मुनिं स्थाणुवत्स्थितम्	BR-01-05-045-025a
 मौनव्रतधरं शान्तं सद्यो मन्युवशं ययौ	BR-01-05-045-025c
 न बुबोध हि तं राजा मौनव्रतधरं मुनिम्	BR-01-05-045-026a
 स तं मन्युसमाविष्टो धर्षयामास ते पिता	BR-01-05-045-026c
 मृतं सर्पं धनुष्कोट्या समुत्क्षिप्य धरातलात्	BR-01-05-045-027a
 तस्य शुद्धात्मनः प्रादात्स्कन्धे भरतसत्तम	BR-01-05-045-027c
 न चोवाच स मेधावी तमथो साध्वसाधु वा	BR-01-05-045-028a
 तस्थौ तथैव चाक्रुध्यन्सर्पं स्कन्धेन धारयन्	BR-01-05-045-028c
	
	
 मन्त्रिण ऊचुः	BR-01-05-046-001
 ततः स राजा राजेन्द्र स्कन्धे तस्य भुजङ्गमम्	BR-01-05-046-001a
 मुनेः क्षुत्क्षाम आसज्य स्वपुरं पुनराययौ	BR-01-05-046-001c
 ऋषेस्तस्य तु पुत्रोऽभूद्गवि जातो महायशाः	BR-01-05-046-002a
 शृङ्गी नाम महातेजास्तिग्मवीर्योऽतिकोपनः	BR-01-05-046-002c
 ब्रह्माणं सोऽभ्युपागम्य मुनिः पूजां चकार ह	BR-01-05-046-003a
 अनुज्ञातो गतस्तत्र शृङ्गी शुश्राव तं तदा	BR-01-05-046-003c
 सख्युः सकाशात्पितरं पित्रा ते धर्षितं तथा	BR-01-05-046-003e
 मृतं सर्पं समासक्तं पित्रा ते जनमेजय	BR-01-05-046-004a
 वहन्तं कुरुशार्दूल स्कन्धेनानपकारिणम्	BR-01-05-046-004c
 तपस्विनमतीवाथ तं मुनिप्रवरं नृप	BR-01-05-046-005a
 जितेन्द्रियं विशुद्धं च स्थितं कर्मण्यथाद्भुते	BR-01-05-046-005c
 तपसा द्योतितात्मानं स्वेष्वङ्गेषु यतं तथा	BR-01-05-046-006a
 शुभाचारं शुभकथं सुस्थिरं तमलोलुपम्	BR-01-05-046-006c
 अक्षुद्रमनसूयं च वृद्धं मौनव्रते स्थितम्	BR-01-05-046-007a
 शरण्यं सर्वभूतानां पित्रा विप्रकृतं तव	BR-01-05-046-007c
 शशापाथ स तच्छ्रुत्वा पितरं ते रुषान्वितः	BR-01-05-046-008a
 ऋषेः पुत्रो महातेजा बालोऽपि स्थविरैर्वरः	BR-01-05-046-008c
 स क्षिप्रमुदकं स्पृष्ट्वा रोषादिदमुवाच ह	BR-01-05-046-009a
 पितरं तेऽभिसन्धाय तेजसा प्रज्वलन्निव	BR-01-05-046-009c
 अनागसि गुरौ यो मे मृतं सर्पमवासृजत्	BR-01-05-046-010a
 तं नागस्तक्षकः क्रुद्धस्तेजसा सादयिष्यति	BR-01-05-046-010c
 सप्तरात्रादितः पापं पश्य मे तपसो बलम्	BR-01-05-046-010e
 इत्युक्त्वा प्रययौ तत्र पिता यत्रास्य सोऽभवत्	BR-01-05-046-011a
 दृष्ट्वा च पितरं तस्मै शापं तं प्रत्यवेदयत्	BR-01-05-046-011c
 स चापि मुनिशार्दूलः प्रेषयामास ते पितुः	BR-01-05-046-012a
 शप्तोऽसि मम पुत्रेण यत्तो भव महीपते	BR-01-05-046-012c
 तक्षकस्त्वां महाराज तेजसा सादयिष्यति	BR-01-05-046-012e
 श्रुत्वा तु तद्वचो घोरं पिता ते जनमेजय	BR-01-05-046-013a
 यत्तोऽभवत्परित्रस्तस्तक्षकात्पन्नगोत्तमात्	BR-01-05-046-013c
 ततस्तस्मिंस्तु दिवसे सप्तमे समुपस्थिते	BR-01-05-046-014a
 राज्ञः समीपं ब्रह्मर्षिः काश्यपो गन्तुमैच्छत	BR-01-05-046-014c
 तं ददर्शाथ नागेन्द्रः काश्यपं तक्षकस्तदा	BR-01-05-046-015a
 तमब्रवीत्पन्नगेन्द्रः काश्यपं त्वरितं व्रजन्	BR-01-05-046-015c
 क्व भवांस्त्वरितो याति किं च कार्यं चिकीर्षति	BR-01-05-046-015e
 काश्यप उवाच	BR-01-05-046-016
 यत्र राजा कुरुश्रेष्ठः परिक्षिन्नाम वै द्विज	BR-01-05-046-016a
 तक्षकेण भुजङ्गेन धक्ष्यते किल तत्र वै	BR-01-05-046-016c
 गच्छाम्यहं तं त्वरितः सद्यः कर्तुमपज्वरम्	BR-01-05-046-017a
 मयाभिपन्नं तं चापि न सर्पो धर्षयिष्यति	BR-01-05-046-017c
 तक्षक उवाच	BR-01-05-046-018 
 किमर्थं तं मया दष्टं सञ्जीवयितुमिच्छसि	BR-01-05-046-018a
 ब्रूहि काममहं तेऽद्य दद्मि स्वं वेश्म गम्यताम्	BR-01-05-046-018c
 मन्त्रिण ऊचुः	BR-01-05-046-019
 धनलिप्सुरहं तत्र यामीत्युक्तश्च तेन सः	BR-01-05-046-019a
 तमुवाच महात्मानं मानयञ्श्लक्ष्णया गिरा	BR-01-05-046-019c
 यावद्धनं प्रार्थयसे तस्माद्राज्ञस्ततोऽधिकम्	BR-01-05-046-020a
 गृहाण मत्त एव त्वं सन्निवर्तस्व चानघ	BR-01-05-046-020c
 स एवमुक्तो नागेन काश्यपो द्विपदां वरः	BR-01-05-046-021a
 लब्ध्वा वित्तं निववृते तक्षकाद्यावदीप्सितम्	BR-01-05-046-021c
 तस्मिन्प्रतिगते विप्रे छद्मनोपेत्य तक्षकः	BR-01-05-046-022a
 तं नृपं नृपतिश्रेष्ठ पितरं धार्मिकं तव	BR-01-05-046-022c
 प्रासादस्थं यत्तमपि दग्धवान्विषवह्निना	BR-01-05-046-023a
 ततस्त्वं पुरुषव्याघ्र विजयायाभिषेचितः	BR-01-05-046-023c
 एतद्दृष्टं श्रुतं चापि यथावन्नृपसत्तम	BR-01-05-046-024a
 अस्माभिर्निखिलं सर्वं कथितं ते सुदारुणम्	BR-01-05-046-024c
 श्रुत्वा चैतं नृपश्रेष्ठ पार्थिवस्य पराभवम्	BR-01-05-046-025a
 अस्य चर्षेरुत्तङ्कस्य विधत्स्व यदनन्तरम्	BR-01-05-046-025c
 जनमेजय उवाच	BR-01-05-046-026
 एतत्तु श्रोतुमिच्छामि अटव्यां निर्जने वने	BR-01-05-046-026a
 संवादं पन्नगेन्द्रस्य काश्यपस्य च यत्तदा	BR-01-05-046-026c
 केन दृष्टं श्रुतं चापि भवतां श्रोत्रमागतम्	BR-01-05-046-027a
 श्रुत्वा चाथ विधास्यामि पन्नगान्तकरीं मतिम्	BR-01-05-046-027c
 मन्त्रिण ऊचुः	BR-01-05-046-028
 शृणु राजन्यथास्माकं येनैतत्कथितं पुरा	BR-01-05-046-028a
 समागमं द्विजेन्द्रस्य पन्नगेन्द्रस्य चाध्वनि	BR-01-05-046-028c
 तस्मिन्वृक्षे नरः कश्चिदिन्धनार्थाय पार्थिव	BR-01-05-046-029a
 विचिन्वन्पूर्वमारूढः शुष्कशाखं वनस्पतिम्	BR-01-05-046-029c
 अबुध्यमानौ तं तत्र वृक्षस्थं पन्नगद्विजौ	BR-01-05-046-029e
 स तु तेनैव वृक्षेण भस्मीभूतोऽभवत्तदा	BR-01-05-046-030a
 द्विजप्रभावाद्राजेन्द्र जीवितः सवनस्पतिः	BR-01-05-046-030c
 तेन गत्वा नृपश्रेष्ठ नगरेऽस्मिन्निवेदितम्	BR-01-05-046-031a
 यथावृत्तं तु तत्सर्वं तक्षकस्य द्विजस्य च	BR-01-05-046-031c
 एतत्ते कथितं राजन्यथावृत्तं यथाश्रुतम्	BR-01-05-046-032a
 श्रुत्वा तु नृपशार्दूल प्रकुरुष्व यथेप्सितम्	BR-01-05-046-032c
 सूत उवाच	BR-01-05-046-033
 मन्त्रिणां तु वचः श्रुत्वा स राजा जनमेजयः	BR-01-05-046-033a
 पर्यतप्यत दुःखार्तः प्रत्यपिंषत्करे करम्	BR-01-05-046-033c
 निःश्वासमुष्णमसकृद्दीर्घं राजीवलोचनः	BR-01-05-046-034a
 मुमोचाश्रूणि च तदा नेत्राभ्यां प्रततं नृपः	BR-01-05-046-034c
 उवाच च महीपालो दुःखशोकसमन्वितः	BR-01-05-046-034e
 श्रुत्वैतद्भवतां वाक्यं पितुर्मे स्वर्गतिं प्रति	BR-01-05-046-035a
 निश्चितेयं मम मतिर्या वै तां मे निबोधत	BR-01-05-046-035c
 अनन्तरमहं मन्ये तक्षकाय दुरात्मने	BR-01-05-046-036a
 प्रतिकर्तव्यमित्येव येन मे हिंसितः पिता	BR-01-05-046-036c
 ऋषेर्हि शृङ्गेर्वचनं कृत्वा दग्ध्वा च पार्थिवम्	BR-01-05-046-037a
 यदि गच्छेदसौ पापो ननु जीवेत्पिता मम	BR-01-05-046-037c
 परिहीयेत किं तस्य यदि जीवेत्स पार्थिवः	BR-01-05-046-038a
 काश्यपस्य प्रसादेन मन्त्रिणां सुनयेन च	BR-01-05-046-038c
 स तु वारितवान्मोहात्काश्यपं द्विजसत्तमम्	BR-01-05-046-039a
 सञ्जिजीवयिषुं प्राप्तं राजानमपराजितम्	BR-01-05-046-039c
 महानतिक्रमो ह्येष तक्षकस्य दुरात्मनः	BR-01-05-046-040a
 द्विजस्य योऽददद्द्रव्यं मा नृपं जीवयेदिति	BR-01-05-046-040c
 उत्तङ्कस्य प्रियं कुर्वन्नात्मनश्च महत्प्रियम्	BR-01-05-046-041a
 भवतां चैव सर्वेषां यास्याम्यपचितिं पितुः	BR-01-05-046-041c
	
	
	
 सूत उवाच	BR-01-05-047-001
 एवमुक्त्वा ततः श्रीमान्मन्त्रिभिश्चानुमोदितः	BR-01-05-047-001a
 आरुरोह प्रतिज्ञां स सर्पसत्राय पार्थिवः	BR-01-05-047-001c
 ब्रह्मन्भरतशार्दूलो राजा पारिक्षितस्तदा	BR-01-05-047-001e
 पुरोहितमथाहूय ऋत्विजं वसुधाधिपः	BR-01-05-047-002a
 अब्रवीद्वाक्यसम्पन्नः सम्पदर्थकरं वचः	BR-01-05-047-002c
 यो मे हिंसितवांस्तातं तक्षकः स दुरात्मवान्	BR-01-05-047-003a
 प्रतिकुर्यां यथा तस्य तद्भवन्तो ब्रुवन्तु मे	BR-01-05-047-003c
 अपि तत्कर्म विदितं भवतां येन पन्नगम्	BR-01-05-047-004a
 तक्षकं सम्प्रदीप्तेऽग्नौ प्राप्स्येऽहं सहबान्धवम्	BR-01-05-047-004c
 यथा तेन पिता मह्यं पूर्वं दग्धो विषाग्निना	BR-01-05-047-005a
 तथाहमपि तं पापं दग्धुमिच्छामि पन्नगम्	BR-01-05-047-005c
 ऋत्विज ऊचुः	BR-01-05-047-006
 अस्ति राजन्महत्सत्रं त्वदर्थं देवनिर्मितम्	BR-01-05-047-006a
 सर्पसत्रमिति ख्यातं पुराणे कथ्यते नृप	BR-01-05-047-006c
 आहर्ता तस्य सत्रस्य त्वन्नान्योऽस्ति नराधिप	BR-01-05-047-007a
 इति पौराणिकाः प्राहुरस्माकं चास्ति स क्रतुः	BR-01-05-047-007c
 सूत उवाच	BR-01-05-047-008
 एवमुक्तः स राजर्षिर्मेने सर्पं हि तक्षकम्	BR-01-05-047-008a
 हुताशनमुखं दीप्तं प्रविष्टमिति सत्तम	BR-01-05-047-008c
 ततोऽब्रवीन्मन्त्रविदस्तान्राजा ब्राह्मणांस्तदा	BR-01-05-047-009a
 आहरिष्यामि तत्सत्रं सम्भाराः सम्भ्रियन्तु मे	BR-01-05-047-009c
 ततस्ते ऋत्विजस्तस्य शास्त्रतो द्विजसत्तम	BR-01-05-047-010a
 देशं तं मापयामासुर्यज्ञायतनकारणात्	BR-01-05-047-010c
 यथावज्ज्ञानविदुषः सर्वे बुद्ध्या परं गताः	BR-01-05-047-010e
 ऋद्ध्या परमया युक्तमिष्टं द्विजगणायुतम्	BR-01-05-047-011a
 प्रभूतधनधान्याढ्यमृत्विग्भिः सुनिवेशितम्	BR-01-05-047-011c
 निर्माय चापि विधिवद्यज्ञायतनमीप्सितम्	BR-01-05-047-012a
 राजानं दीक्षयामासुः सर्पसत्राप्तये तदा	BR-01-05-047-012c
 इदं चासीत्तत्र पूर्वं सर्पसत्रे भविष्यति	BR-01-05-047-013a
 निमित्तं महदुत्पन्नं यज्ञविघ्नकरं तदा	BR-01-05-047-013c
 यज्ञस्यायतने तस्मिन्क्रियमाणे वचोऽब्रवीत्	BR-01-05-047-014a
 स्थपतिर्बुद्धिसम्पन्नो वास्तुविद्याविशारदः	BR-01-05-047-014c
 इत्यब्रवीत्सूत्रधारः सूतः पौराणिकस्तदा	BR-01-05-047-015a
 यस्मिन्देशे च काले च मापनेयं प्रवर्तिता	BR-01-05-047-015c
 ब्राह्मणं कारणं कृत्वा नायं संस्थास्यते क्रतुः	BR-01-05-047-015e
 एतच्छ्रुत्वा तु राजा स प्राग्दीक्षाकालमब्रवीत्	BR-01-05-047-016a
 क्षत्तारं नेह मे कश्चिदज्ञातः प्रविशेदिति	BR-01-05-047-016c
 ततः कर्म प्रववृते सर्पसत्रे विधानतः	BR-01-05-047-017a
 पर्यक्रामंश्च विधिवत्स्वे स्वे कर्मणि याजकाः	BR-01-05-047-017c
 परिधाय कृष्णवासांसि धूमसंरक्तलोचनाः	BR-01-05-047-018a
 जुहुवुर्मन्त्रवच्चैव समिद्धं जातवेदसम्	BR-01-05-047-018c
 कम्पयन्तश्च सर्वेषामुरगाणां मनांसि ते	BR-01-05-047-019a
 सर्पानाजुहुवुस्तत्र सर्वानग्निमुखे तदा	BR-01-05-047-019c
 ततः सर्पाः समापेतुः प्रदीप्ते हव्यवाहने	BR-01-05-047-020a
 विवेष्टमानाः कृपणा आह्वयन्तः परस्परम्	BR-01-05-047-020c
 विस्फुरन्तः श्वसन्तश्च वेष्टयन्तस्तथा परे	BR-01-05-047-021a
 पुच्छैः शिरोभिश्च भृशं चित्रभानुं प्रपेदिरे	BR-01-05-047-021c
 श्वेताः कृष्णाश्च नीलाश्च स्थविराः शिशवस्तथा	BR-01-05-047-022a 
 रुवन्तो भैरवान्नादान्पेतुर्दीप्ते विभावसौ	BR-01-05-047-022c 
 एवं शतसहस्राणि प्रयुतान्यर्बुदानि च	BR-01-05-047-023a
 अवशानि विनष्टानि पन्नगानां द्विजोत्तम	BR-01-05-047-023c 
 इन्दुरा इव तत्रान्ये हस्तिहस्ता इवापरे	BR-01-05-047-024a
 मत्ता इव च मातङ्गा महाकाया महाबलाः	BR-01-05-047-024c
 उच्चावचाश्च बहवो नानावर्णा विषोल्बणाः	BR-01-05-047-025a
 घोराश्च परिघप्रख्या दन्दशूका महाबलाः	BR-01-05-047-025c
 प्रपेतुरग्नावुरगा मातृवाग्दण्डपीडिताः	BR-01-05-047-025e
	
	
	
 शौनक उवाच	BR-01-05-048-001
 सर्पसत्रे तदा राज्ञः पाण्डवेयस्य धीमतः	BR-01-05-048-001a
 जनमेजयस्य के त्वासन्नृत्विजः परमर्षयः	BR-01-05-048-001c
 के सदस्या बभूवुश्च सर्पसत्रे सुदारुणे	BR-01-05-048-002a
 विषादजननेऽत्यर्थं पन्नगानां महाभये	BR-01-05-048-002c
 सर्वं विस्तरतस्तात भवाञ्शंसितुमर्हति	BR-01-05-048-003a
 सर्पसत्रविधानज्ञा विज्ञेयास्ते हि सूतज	BR-01-05-048-003c
 सूत उवाच	BR-01-05-048-004
 हन्त ते कथयिष्यामि नामानीह मनीषिणाम्	BR-01-05-048-004a
 ये ऋत्विजः सदस्याश्च तस्यासन्नृपतेस्तदा	BR-01-05-048-004c
 तत्र होता बभूवाथ ब्राह्मणश्चण्डभार्गवः	BR-01-05-048-005a
 च्यवनस्यान्वये जातः ख्यातो वेदविदां वरः	BR-01-05-048-005c
 उद्गाता ब्राह्मणो वृद्धो विद्वान्कौत्सार्यजैमिनिः	BR-01-05-048-006a
 ब्रह्माभवच्छार्ङ्गरवो अध्वर्युर्बोधपिङ्गलः	BR-01-05-048-006c
 सदस्यश्चाभवद्व्यासः पुत्रशिष्यसहायवान्	BR-01-05-048-007a
 उद्दालकः शमठकः श्वेतकेतुश्च पञ्चमः	BR-01-05-048-007c
 असितो देवलश्चैव नारदः पर्वतस्तथा	BR-01-05-048-008a
 आत्रेयः कुण्डजठरो द्विजः कुटिघटस्तथा	BR-01-05-048-008c
 वात्स्यः श्रुतश्रवा वृद्धस्तपःस्वाध्यायशीलवान्	BR-01-05-048-009a
 कहोडो देवशर्मा च मौद्गल्यः शमसौभरः	BR-01-05-048-009c
 एते चान्ये च बहवो ब्राह्मणाः संशितव्रताः	BR-01-05-048-010a
 सदस्या अभवंस्तत्र सत्रे पारिक्षितस्य ह	BR-01-05-048-010c
 जुह्वत्स्वृत्विक्ष्वथ तदा सर्पसत्रे महाक्रतौ	BR-01-05-048-011a
 अहयः प्रापतंस्तत्र घोराः प्राणिभयावहाः	BR-01-05-048-011c
 वसामेदोवहाः कुल्या नागानां सम्प्रवर्तिताः	BR-01-05-048-012a
 ववौ गन्धश्च तुमुलो दह्यतामनिशं तदा	BR-01-05-048-012c
 पततां चैव नागानां धिष्ठितानां तथाम्बरे	BR-01-05-048-013a
 अश्रूयतानिशं शब्दः पच्यतां चाग्निना भृशम्	BR-01-05-048-013c
 तक्षकस्तु स नागेन्द्रः पुरंदरनिवेशनम्	BR-01-05-048-014a 
 गतः श्रुत्वैव राजानं दीक्षितं जनमेजयम्	BR-01-05-048-014c
 ततः सर्वं यथावृत्तमाख्याय भुजगोत्तमः	BR-01-05-048-015a
 अगच्छच्छरणं भीत आगस्कृत्वा पुरन्दरम्	BR-01-05-048-015c
 तमिन्द्रः प्राह सुप्रीतो न तवास्तीह तक्षक	BR-01-05-048-016a
 भयं नागेन्द्र तस्माद्वै सर्पसत्रात्कथञ्चन	BR-01-05-048-016c
 प्रसादितो मया पूर्वं तवार्थाय पितामहः	BR-01-05-048-017a
 तस्मात्तव भयं नास्ति व्येतु ते मानसो ज्वरः	BR-01-05-048-017c
 एवमाश्वासितस्तेन ततः स भुजगोत्तमः	BR-01-05-048-018a
 उवास भवने तत्र शक्रस्य मुदितः सुखी	BR-01-05-048-018c
 अजस्रं निपतत्स्वग्नौ नागेषु भृशदुःखितः	BR-01-05-048-019a
 अल्पशेषपरीवारो वासुकिः पर्यतप्यत	BR-01-05-048-019c
 कश्मलं चाविशद्घोरं वासुकिं पन्नगेश्वरम्	BR-01-05-048-020a
 स घूर्णमानहृदयो भगिनीमिदमब्रवीत्	BR-01-05-048-020c
 दह्यन्तेऽङ्गानि मे भद्रे दिशो न प्रतिभान्ति च	BR-01-05-048-021a
 सीदामीव च सम्मोहाद्घूर्णतीव च मे मनः	BR-01-05-048-021c
 दृष्टिर्भ्रमति मेऽतीव हृदयं दीर्यतीव च	BR-01-05-048-022a
 पतिष्याम्यवशोऽद्याहं तस्मिन्दीप्ते विभावसौ	BR-01-05-048-022c
 पारिक्षितस्य यज्ञोऽसौ वर्ततेऽस्मज्जिघांसया	BR-01-05-048-023a
 व्यक्तं मयापि गन्तव्यं पितृराजनिवेशनम्	BR-01-05-048-023c
 अयं स कालः सम्प्राप्तो यदर्थमसि मे स्वसः	BR-01-05-048-024a
 जरत्कारोः पुरा दत्ता सा त्राह्यस्मान्सबान्धवान्	BR-01-05-048-024c
 आस्तीकः किल यज्ञं तं वर्तन्तं भुजगोत्तमे	BR-01-05-048-025a
 प्रतिषेत्स्यति मां पूर्वं स्वयमाह पितामहः	BR-01-05-048-025c
 तद्वत्से ब्रूहि वत्सं स्वं कुमारं वृद्धसम्मतम्	BR-01-05-048-026a
 ममाद्य त्वं सभृत्यस्य मोक्षार्थं वेदवित्तमम् 	BR-01-05-048-026c
	
	
 सूत उवाच	BR-01-05-049-001
 तत आहूय पुत्रं स्वं जरत्कारुर्भुजङ्गमा	BR-01-05-049-001a
 वासुकेर्नागराजस्य वचनादिदमब्रवीत्	BR-01-05-049-001c
 अहं तव पितुः पुत्र भ्रात्रा दत्ता निमित्ततः	BR-01-05-049-002a
 कालः स चायं सम्प्राप्तस्तत्कुरुष्व यथातथम्	BR-01-05-049-002c
 आस्तीक उवाच	BR-01-05-049-003
 किन्निमित्तं मम पितुर्दत्ता त्वं मातुलेन मे	BR-01-05-049-003a
 तन्ममाचक्ष्व तत्त्वेन श्रुत्वा कर्तास्मि तत्तथा	BR-01-05-049-003c
 सूत उवाच	BR-01-05-049-004
 तत आचष्ट सा तस्मै बान्धवानां हितैषिणी	BR-01-05-049-004a
 भगिनी नागराजस्य जरत्कारुरविक्लवा	BR-01-05-049-004c
 भुजगानामशेषाणां माता कद्रूरिति श्रुतिः	BR-01-05-049-005a
 तया शप्ता रुषितया सुता यस्मान्निबोध तत्	BR-01-05-049-005c
 उच्छैःश्रवाः सोऽश्वराजो यन्मिथ्या न कृतो मम	BR-01-05-049-006a
 विनतानिमित्तं पणिते दासभावाय पुत्रकाः	BR-01-05-049-006c
 जनमेजयस्य वो यज्ञे धक्ष्यत्यनिलसारथिः	BR-01-05-049-007a
 तत्र पञ्चत्वमापन्नाः प्रेतलोकं गमिष्यथ	BR-01-05-049-007c
 तां च शप्तवतीमेवं साक्षाल्लोकपितामहः	BR-01-05-049-008a
 एवमस्त्विति तद्वाक्यं प्रोवाचानुमुमोद च	BR-01-05-049-008c
 वासुकिश्चापि तच्छ्रुत्वा पितामहवचस्तदा	BR-01-05-049-009a
 अमृते मथिते तात देवाञ्शरणमीयिवान्	BR-01-05-049-009c
 सिद्धार्थाश्च सुराः सर्वे प्राप्यामृतमनुत्तमम्	BR-01-05-049-010a
 भ्रातरं मे पुरस्कृत्य प्रजापतिमुपागमन्	BR-01-05-049-010c
 ते तं प्रसादयामासुर्देवाः सर्वे पितामहम्	BR-01-05-049-011a
 राज्ञा वासुकिना सार्धं स शापो न भवेदिति	BR-01-05-049-011c
 वासुकिर्नागराजोऽयं दुःखितो ज्ञातिकारणात्	BR-01-05-049-012a
 अभिशापः स मात्रास्य भगवन्न भवेदिति	BR-01-05-049-012c
 ब्रह्मोवाच	BR-01-05-049-013
 जरत्कारुर्जरत्कारुं यां भार्यां समवाप्स्यति	BR-01-05-049-013a
 तत्र जातो द्विजः शापाद्भुजगान्मोक्षयिष्यति	BR-01-05-049-013c
 जरत्कारुरुवाच	BR-01-05-049-014
 एतच्छ्रुत्वा तु वचनं वासुकिः पन्नगेश्वरः	BR-01-05-049-014a
 प्रादान्माममरप्रख्य तव पित्रे महात्मने	BR-01-05-049-014c
 प्रागेवानागते काले तत्र त्वं मय्यजायथाः	BR-01-05-049-014e
 अयं स कालः सम्प्राप्तो भयान्नस्त्रातुमर्हसि	BR-01-05-049-015a
 भ्रातरं चैव मे तस्मात्त्रातुमर्हसि पावकात्	BR-01-05-049-015c
 अमोघं नः कृतं तत्स्याद्यदहं तव धीमते	BR-01-05-049-016a
 पित्रे दत्ता विमोक्षार्थं कथं वा पुत्र मन्यसे	BR-01-05-049-016c
 सूत उवाच	BR-01-05-049-017
 एवमुक्तस्तथेत्युक्त्वा सोऽस्तीको मातरं तदा	BR-01-05-049-017a
 अब्रवीद्दुःखसन्तप्तं वासुकिं जीवयन्निव	BR-01-05-049-017c
 अहं त्वां मोक्षयिष्यामि वासुके पन्नगोत्तम	BR-01-05-049-018a
 तस्माच्छापान्महासत्त्व सत्यमेतद्ब्रवीमि ते	BR-01-05-049-018c
 भव स्वस्थमना नाग न हि ते विद्यते भयम्	BR-01-05-049-019a
 प्रयतिष्ये तथा सौम्य यथा श्रेयो भविष्यति	BR-01-05-049-019c
 न मे वागनृतं प्राह स्वैरेष्वपि कुतोऽन्यथा	BR-01-05-049-019e
 तं वै नृपवरं गत्वा दीक्षितं जनमेजयम्	BR-01-05-049-020a
 वाग्भिर्मङ्गलयुक्ताभिस्तोषयिष्येऽद्य मातुल	BR-01-05-049-020c
 यथा स यज्ञो नृपतेर्निर्वर्तिष्यति सत्तम	BR-01-05-049-020e
 स सम्भावय नागेन्द्र मयि सर्वं महामते	BR-01-05-049-021a
 न ते मयि मनो जातु मिथ्या भवितुमर्हति	BR-01-05-049-021c
 वासुकिरुवाच	BR-01-05-049-022
 आस्तीक परिघूर्णामि हृदयं मे विदीर्यते	BR-01-05-049-022a
 दिशश्च न प्रजानामि ब्रह्मदण्डनिपीडितः	BR-01-05-049-022c
 आस्तीक उवाच	BR-01-05-049-023
 न सन्तापस्त्वया कार्यः कथञ्चित्पन्नगोत्तम	BR-01-05-049-023a
 दीप्तादग्नेः समुत्पन्नं नाशयिष्यामि ते भयम्	BR-01-05-049-023c
 ब्रह्मदण्डं महाघोरं कालाग्निसमतेजसम्	BR-01-05-049-024a
 नाशयिष्यामि मात्र त्वं भयं कार्षीः कथञ्चन	BR-01-05-049-024c
 सूत उवाच	BR-01-05-049-025
 ततः स वासुकेर्घोरमपनीय मनोज्वरम्	BR-01-05-049-025a
 आधाय चात्मनोऽङ्गेषु जगाम त्वरितो भृशम्	BR-01-05-049-025c
 जनमेजयस्य तं यज्ञं सर्वैः समुदितं गुणैः	BR-01-05-049-026a
 मोक्षाय भुजगेन्द्राणामास्तीको द्विजसत्तमः	BR-01-05-049-026c
 स गत्वापश्यदास्तीको यज्ञायतनमुत्तमम्	BR-01-05-049-027a
 वृतं सदस्यैर्बहुभिः सूर्यवह्निसमप्रभैः	BR-01-05-049-027c
 स तत्र वारितो द्वाःस्थैः प्रविशन्द्विजसत्तमः	BR-01-05-049-028a
 अभितुष्टाव तं यज्ञं प्रवेशार्थी द्विजोत्तमः	BR-01-05-049-028c
	
	
 आस्तीक उवाच	BR-01-05-050-001
 सोमस्य यज्ञो वरुणस्य यज्ञः; प्रजापतेर्यज्ञ आसीत्प्रयागे	BR-01-05-050-001a 
 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः	BR-01-05-050-001c
 शक्रस्य यज्ञः शतसङ्ख्य उक्तस्तथापरस्तुल्यसङ्ख्यः शतं वै	BR-01-05-050-002a
 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः	BR-01-05-050-002c
 यमस्य यज्ञो हरिमेधसश्च; यथा यज्ञो रन्तिदेवस्य राज्ञः	BR-01-05-050-003a
 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः	BR-01-05-050-003c
 गयस्य यज्ञः शशबिन्दोश्च राज्ञो; यज्ञस्तथा वैश्रवणस्य राज्ञः	BR-01-05-050-004a
 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः	BR-01-05-050-004c
 नृगस्य यज्ञस्त्वजमीढस्य चासीद्यथा यज्ञो दाशरथेश्च राज्ञः	BR-01-05-050-005a
 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः	BR-01-05-050-005c
 यज्ञः श्रुतो नो दिवि देवसूनोर्युधिष्ठिरस्याजमीढस्य राज्ञः	BR-01-05-050-006a
 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः	BR-01-05-050-006c
 कृष्णस्य यज्ञः सत्यवत्याः सुतस्य; स्वयं च कर्म प्रचकार यत्र	BR-01-05-050-007a
 तथा यज्ञोऽयं तव भारताग्र्य; पारिक्षित स्वस्ति नोऽस्तु प्रियेभ्यः	BR-01-05-050-007c
 इमे हि ते सूर्यहुताशवर्चसः; समासते वृत्रहणः क्रतुं यथा	BR-01-05-050-008a
 नैषां ज्ञानं विद्यते ज्ञातुमद्य; दत्तं येभ्यो न प्रणश्येत्कथंचित्	BR-01-05-050-008c
 ऋत्विक्समो नास्ति लोकेषु चैव; द्वैपायनेनेति विनिश्चितं मे	BR-01-05-050-009a
 एतस्य शिष्या हि क्षितिं चरन्ति; सर्वर्त्विजः कर्मसु स्वेषु दक्षाः	BR-01-05-050-009c
 विभावसुश्चित्रभानुर्महात्मा; हिरण्यरेता विश्वभुक्कृष्णवर्त्मा	BR-01-05-050-010a
 प्रदक्षिणावर्तशिखः प्रदीप्तो; हव्यं तवेदं हुतभुग्वष्टि देवः	BR-01-05-050-010c
 नेह त्वदन्यो विद्यते जीवलोके; समो नृपः पालयिता प्रजानाम्	BR-01-05-050-011a
 धृत्या च ते प्रीतमनाः सदाहं; त्वं वा राजा धर्मराजो यमो वा	BR-01-05-050-011c
 शक्रः साक्षाद्वज्रपाणिर्यथेह; त्राता लोकेऽस्मिंस्त्वं तथेह प्रजानाम्	BR-01-05-050-012a
 मतस्त्वं नः पुरुषेन्द्रेह लोके; न च त्वदन्यो गृहपतिरस्ति यज्ञे	BR-01-05-050-012c
 खट्वाङ्गनाभागदिलीपकल्पो; ययातिमान्धातृसमप्रभावः	BR-01-05-050-013a
 आदित्यतेजःप्रतिमानतेजा; भीष्मो यथा भ्राजसि सुव्रतस्त्वम्	BR-01-05-050-013c
 वाल्मीकिवत्ते निभृतं सुधैर्यं; वसिष्ठवत्ते नियतश्च कोपः	BR-01-05-050-014a
 प्रभुत्वमिन्द्रेण समं मतं मे; द्युतिश्च नारायणवद्विभाति	BR-01-05-050-014c
 यमो यथा धर्मविनिश्चयज्ञः; कृष्णो यथा सर्वगुणोपपन्नः	BR-01-05-050-015a
 श्रियां निवासोऽसि यथा वसूनां; निधानभूतोऽसि तथा क्रतूनाम्	BR-01-05-050-015c
 दम्भोद्भवेनासि समो बलेन; रामो यथा शस्त्रविदस्त्रविच्च	BR-01-05-050-016a
 और्वत्रिताभ्यामसि तुल्यतेजा; दुष्प्रेक्षणीयोऽसि भगीरथो वा	BR-01-05-050-016c
 सूत उवाच	BR-01-05-050-017
 एवं स्तुताः सर्व एव प्रसन्ना; राजा सदस्या ऋत्विजो हव्यवाहः	BR-01-05-050-017a
 तेषां दृष्ट्वा भावितानीङ्गितानि; प्रोवाच राजा जनमेजयोऽथ	BR-01-05-050-017c
	
	
जनमेजय उवाच	BR-01-05-051-001
बालो वाक्यं स्थविर इव प्रभाषते; नायं बालः स्थविरोऽयं मतो मे	BR-01-05-051-001a
इच्छाम्यहं वरमस्मै प्रदातुं; तन्मे विप्रा वितरध्वं समेताः	BR-01-05-051-001c
सदस्या ऊचुः	BR-01-05-051-002
बालोऽपि विप्रो मान्य एवेह राज्ञां; यश्चाविद्वान्यश्च विद्वान्यथावत्	BR-01-05-051-002a
सर्वान्कामांस्त्वत्त एषोऽर्हतेऽद्य; यथा च नस्तक्षक एति शीघ्रम्	BR-01-05-051-002c
सूत उवाच	BR-01-05-051-003
व्याहर्तुकामे वरदे नृपे द्विजं; वरं वृणीष्वेति ततोऽभ्युवाच	BR-01-05-051-003a
होता वाक्यं नातिहृष्टान्तरात्मा; कर्मण्यस्मिंस्तक्षको नैति तावत्	BR-01-05-051-003c
जनमेजय उवाच	BR-01-05-051-004
यथा चेदं कर्म समाप्यते मे; यथा च नस्तक्षक एति शीघ्रम्	BR-01-05-051-004a
तथा भवन्तः प्रयतन्तु सर्वे; परं शक्त्या स हि मे विद्विषाणः	BR-01-05-051-004c
ऋत्विज ऊचुः	BR-01-05-051-005
यथा शास्त्राणि नः प्राहुर्यथा शंसति पावकः	BR-01-05-051-005a
इन्द्रस्य भवने राजंस्तक्षको भयपीडितः	BR-01-05-051-005c
सूत उवाच	BR-01-05-051-006
यथा सूतो लोहिताक्षो महात्मा; पौराणिको वेदितवान्पुरस्तात्	BR-01-05-051-006a
स राजानं प्राह पृष्टस्तदानीं; यथाहुर्विप्रास्तद्वदेतन्नृदेव	BR-01-05-051-006c
पुराणमागम्य ततो ब्रवीम्यहं; दत्तं तस्मै वरमिन्द्रेण राजन्	BR-01-05-051-007a
वसेह त्वं मत्सकाशे सुगुप्तो; न पावकस्त्वां प्रदहिष्यतीति	BR-01-05-051-007c
एतच्छ्रुत्वा दीक्षितस्तप्यमान; आस्ते होतारं चोदयन्कर्मकाले	BR-01-05-051-008a
होता च यत्तः स जुहाव मन्त्रैरथो इन्द्रः स्वयमेवाजगाम	BR-01-05-051-008c
विमानमारुह्य महानुभावः; सर्वैर्देवैः परिसंस्तूयमानः	BR-01-05-051-009a
बलाहकैश्चाप्यनुगम्यमानो; विद्याधरैरप्सरसां गणैश्च	BR-01-05-051-009c
तस्योत्तरीये निहितः स नागो; भयोद्विग्नः शर्म नैवाभ्यगच्छत्	BR-01-05-051-010a
ततो राजा मन्त्रविदोऽब्रवीत्पुनः; क्रुद्धो वाक्यं तक्षकस्यान्तमिच्छन्	BR-01-05-051-010c
इन्द्रस्य भवने विप्रा यदि नागः स तक्षकः	BR-01-05-051-011a
तमिन्द्रेणैव सहितं पातयध्वं विभावसौ	BR-01-05-051-011c
ऋत्विज ऊचुः	BR-01-05-051-012 
अयमायाति वै तूर्णं तक्षकस्ते वशं नृप	BR-01-05-051-012a
श्रूयतेऽस्य महान्नादो रुवतो भैरवं भयात्	BR-01-05-051-012c
नूनं मुक्तो वज्रभृता स नागो; भ्रष्टश्चाङ्कान्मन्त्रविस्रस्तकायः	BR-01-05-051-013a
घूर्णन्नाकाशे नष्टसञ्ज्ञोऽभ्युपैति; तीव्रान्निःश्वासान्निःश्वसन्पन्नगेन्द्रः	BR-01-05-051-013c
वर्तते तव राजेन्द्र कर्मैतद्विधिवत्प्रभो	BR-01-05-051-014a
अस्मै तु द्विजमुख्याय वरं त्वं दातुमर्हसि	BR-01-05-051-014c
जनमेजय उवाच	BR-01-05-051-015 
बालाभिरूपस्य तवाप्रमेय; वरं प्रयच्छामि यथानुरूपम्	BR-01-05-051-015a
वृणीष्व यत्तेऽभिमतं हृदि स्थितं; तत्ते प्रदास्याम्यपि चेददेयम्	BR-01-05-051-015c
सूत उवाच	BR-01-05-051-016 
पतिष्यमाणे नागेन्द्रे तक्षके जातवेदसि	BR-01-05-051-016a
इदमन्तरमित्येवं तदास्तीकोऽभ्यचोदयत्	BR-01-05-051-016c
वरं ददासि चेन्मह्यं वृणोमि जनमेजय	BR-01-05-051-017a
सत्रं ते विरमत्वेतन्न पतेयुरिहोरगाः	BR-01-05-051-017c
एवमुक्तस्ततो राजा ब्रह्मन्पारिक्षितस्तदा	BR-01-05-051-018a
नातिहृष्टमना वाक्यमास्तीकमिदमब्रवीत्	BR-01-05-051-018c
सुवर्णं रजतं गाश्च यच्चान्यन्मन्यसे विभो	BR-01-05-051-019a
तत्ते दद्यां वरं विप्र न निवर्तेत्क्रतुर्मम	BR-01-05-051-019c
आस्तीक उवाच	BR-01-05-051-020 
सुवर्णं रजतं गाश्च न त्वां राजन्वृणोम्यहम्	BR-01-05-051-020a
सत्रं ते विरमत्वेतत्स्वस्ति मातृकुलस्य नः	BR-01-05-051-020c
सूत उवाच	BR-01-05-051-021 
आस्तीकेनैवमुक्तस्तु राजा पारिक्षितस्तदा	BR-01-05-051-021a
पुनः पुनरुवाचेदमास्तीकं वदतां वरम्	BR-01-05-051-021c
अन्यं वरय भद्रं ते वरं द्विजवरोत्तम	BR-01-05-051-022a
अयाचत न चाप्यन्यं वरं स भृगुनन्दन	BR-01-05-051-022c
ततो वेदविदस्तत्र सदस्याः सर्व एव तम्	BR-01-05-051-023a
राजानमूचुः सहिता लभतां ब्राह्मणो वरम्	BR-01-05-051-023c
	
	
	
शौनक उवाच	BR-01-05-052-001
ये सर्पाः सर्पसत्रेऽस्मिन्पतिता हव्यवाहने	BR-01-05-052-001a
तेषां नामानि सर्वेषां श्रोतुमिच्छामि सूतज	BR-01-05-052-001c
सूत उवाच	BR-01-05-052-002
सहस्राणि बहून्यस्मिन्प्रयुतान्यर्बुदानि च	BR-01-05-052-002a
न शक्यं परिसङ्ख्यातुं बहुत्वाद्वेदवित्तम	BR-01-05-052-002c
यथास्मृति तु नामानि पन्नगानां निबोध मे	BR-01-05-052-003a
उच्यमानानि मुख्यानां हुतानां जातवेदसि	BR-01-05-052-003c
वासुकेः कुलजांस्तावत्प्राधान्येन निबोध मे	BR-01-05-052-004a
नीलरक्तान्सितान्घोरान्महाकायान्विषोल्बणान्	BR-01-05-052-004c
कोटिको मानसः पूर्णः सहः पैलो हलीसकः	BR-01-05-052-005a
पिच्छिलः कोणपश्चक्रः कोणवेगः प्रकालनः	BR-01-05-052-005c
हिरण्यवाहः शरणः कक्षकः कालदन्तकः	BR-01-05-052-006a
एते वासुकिजा नागाः प्रविष्टा हव्यवाहनम्	BR-01-05-052-006c
तक्षकस्य कुले जातान्प्रवक्ष्यामि निबोध तान्	BR-01-05-052-007a
पुच्छण्डको मण्डलकः पिण्डभेत्ता रभेणकः	BR-01-05-052-007c
उच्छिखः सुरसो द्रङ्गो बलहेडो विरोहणः	BR-01-05-052-008a
शिलीशलकरो मूकः सुकुमारः प्रवेपनः	BR-01-05-052-008c
मुद्गरः शशरोमा च सुमना वेगवाहनः	BR-01-05-052-009a
एते तक्षकजा नागाः प्रविष्टा हव्यवाहनम्	BR-01-05-052-009c
पारावतः पारियात्रः पाण्डरो हरिणः कृशः	BR-01-05-052-010a
विहङ्गः शरभो मोदः प्रमोदः संहताङ्गदः	BR-01-05-052-010c
ऐरावतकुलादेते प्रैविष्टा हव्यवाहनम्	BR-01-05-052-011a
कौरव्यकुलजान्नागाञ्शृणु मे द्विजसत्तम	BR-01-05-052-011c
ऐण्डिलः कुण्डलो मुण्डो वेणिस्कन्धः कुमारकः	BR-01-05-052-012a
बाहुकः शृङ्गवेगश्च धूर्तकः पातपातरौ	BR-01-05-052-012c
धृतराष्ट्रकुले जाताञ्शृणु नागान्यथातथम्	BR-01-05-052-013a
कीर्त्यमानान्मया ब्रह्मन्वातवेगान्विषोल्बणान्	BR-01-05-052-013c
शङ्कुकर्णः पिङ्गलकः कुठारमुखमेचकौ	BR-01-05-052-014a
पूर्णाङ्गदः पूर्णमुखः प्रहसः शकुनिर्हरिः	BR-01-05-052-014c
आमाहठः कोमठकः श्वसनो मानवो वटः	BR-01-05-052-015a
भैरवो मुण्डवेदाङ्गः पिशङ्गश्चोद्रपारगः	BR-01-05-052-015c
ऋषभो वेगवान्नाम पिण्डारकमहाहनू	BR-01-05-052-016a
रक्ताङ्गः सर्वसारङ्गः समृद्धः पाटराक्षसौ	BR-01-05-052-016c
वराहको वारणकः सुमित्रश्चित्रवेदिकः	BR-01-05-052-017a
पराशरस्तरुणको मणिस्कन्धस्तथारुणिः	BR-01-05-052-017c
इति नागा मया ब्रह्मन्कीर्तिताः कीर्तिवर्धनाः	BR-01-05-052-018a
प्राधान्येन बहुत्वात्तु न सर्वे परिकीर्तिताः	BR-01-05-052-018c
एतेषां पुत्रपौत्रास्तु प्रसवस्य च सन्ततिः	BR-01-05-052-019a
न शक्याः परिसङ्ख्यातुं ये दीप्तं पावकं गताः	BR-01-05-052-019c
सप्तशीर्षा द्विशीर्षाश्च पञ्चशीर्षास्तथापरे	BR-01-05-052-020a
कालानलविषा घोरा हुताः शतसहस्रशः	BR-01-05-052-020c
महाकाया महावीर्याः शैलशृङ्गसमुच्छ्रयाः	BR-01-05-052-021a
योजनायामविस्तारा द्वियोजनसमायताः	BR-01-05-052-021c
कामरूपाः कामगमा दीप्तानलविषोल्बणाः	BR-01-05-052-022a
दग्धास्तत्र महासत्रे ब्रह्मदण्डनिपीडिताः	BR-01-05-052-022c
	
	
सूत उवाच	BR-01-05-053-001
इदमत्यद्भुतं चान्यदास्तीकस्यानुशुश्रुमः	BR-01-05-053-001a
तथा वरैश्छन्द्यमाने राज्ञा पारिक्षितेन ह	BR-01-05-053-001c
इन्द्रहस्ताच्च्युतो नागः ख एव यदतिष्ठत	BR-01-05-053-002a
ततश्चिन्तापरो राजा बभूव जनमेजयः	BR-01-05-053-002c
हूयमाने भृशं दीप्ते विधिवत्पावके तदा	BR-01-05-053-003a
न स्म स प्रापतद्वह्नौ तक्षको भयपीडितः	BR-01-05-053-003c
शौनक उवाच	BR-01-05-053-004
किं सूत तेषां विप्राणां मन्त्रग्रामो मनीषिणाम्	BR-01-05-053-004a
न प्रत्यभात्तदाग्नौ यन्न पपात स तक्षकः	BR-01-05-053-004c
सूत उवाच	BR-01-05-053-005
तमिन्द्रहस्ताद्विस्रस्तं विसञ्ज्ञं पन्नगोत्तमम्	BR-01-05-053-005a
आस्तीकस्तिष्ठ तिष्ठेति वाचस्तिस्रोऽभ्युदैरयत्	BR-01-05-053-005c
वितस्थे सोऽन्तरिक्षेऽथ हृदयेन विदूयता	BR-01-05-053-006a
यथा तिष्ठेत वै कश्चिद्गोचक्रस्यान्तरा नरः	BR-01-05-053-006c
ततो राजाब्रवीद्वाक्यं सदस्यैश्चोदितो भृशम्	BR-01-05-053-007a
काममेतद्भवत्वेवं यथास्तीकस्य भाषितम्	BR-01-05-053-007c
समाप्यतामिदं कर्म पन्नगाः सन्त्वनामयाः	BR-01-05-053-008a
प्रीयतामयमास्तीकः सत्यं सूतवचोऽस्तु तत्	BR-01-05-053-008c
ततो हलहलाशब्दः प्रीतिजः समवर्तत	BR-01-05-053-009a
आस्तीकस्य वरे दत्ते तथैवोपरराम च	BR-01-05-053-009c
स यज्ञः पाण्डवेयस्य राज्ञः पारिक्षितस्य ह	BR-01-05-053-010a
प्रीतिमांश्चाभवद्राजा भारतो जनमेजयः	BR-01-05-053-010c
ऋत्विग्भ्यः ससदस्येभ्यो ये तत्रासन्समागताः	BR-01-05-053-011a
तेभ्यश्च प्रददौ वित्तं शतशोऽथ सहस्रशः	BR-01-05-053-011c
लोहिताक्षाय सूताय तथा स्थपतये विभुः	BR-01-05-053-012a
येनोक्तं तत्र सत्राग्रे यज्ञस्य विनिवर्तनम्	BR-01-05-053-012c
निमित्तं ब्राह्मण इति तस्मै वित्तं ददौ बहु	BR-01-05-053-013a
ततश्चकारावभृथं विधिदृष्टेन कर्मणा	BR-01-05-053-013c
आस्तीकं प्रेषयामास गृहानेव सुसत्कृतम्	BR-01-05-053-014a
राजा प्रीतमनाः प्रीतं कृतकृत्यं मनीषिणम्	BR-01-05-053-014c
पुनरागमनं कार्यमिति चैनं वचोऽब्रवीत्	BR-01-05-053-015a
भविष्यसि सदस्यो मे वाजिमेधे महाक्रतौ	BR-01-05-053-015c
तथेत्युक्त्वा प्रदुद्राव स चास्तीको मुदा युतः	BR-01-05-053-016a
कृत्वा स्वकार्यमतुलं तोषयित्वा च पार्थिवम्	BR-01-05-053-016c
स गत्वा परमप्रीतो मातरं मातुलं च तम्	BR-01-05-053-017a
अभिगम्योपसङ्गृह्य यथावृत्तं न्यवेदयत्	BR-01-05-053-017c
एतच्छ्रुत्वा प्रीयमाणाः समेता; ये तत्रासन्पन्नगा वीतमोहाः	BR-01-05-053-018a
तेऽऽस्तीके वै प्रीतिमन्तो बभूवुरूचुश्चैनं वरमिष्टं वृणीष्व	BR-01-05-053-018c
भूयो भूयः सर्वशस्तेऽब्रुवंस्तं; किं ते प्रियं करवामोऽद्य विद्वन्	BR-01-05-053-019a
प्रीता वयं मोक्षिताश्चैव सर्वे; कामं किं ते करवामोऽद्य वत्स	BR-01-05-053-019c
आस्तीक उवाच	BR-01-05-053-020
सायं प्रातः सुप्रसन्नात्मरूपा; लोके विप्रा मानवाश्चेतरेऽपि	BR-01-05-053-020a
धर्माख्यानं ये वदेयुर्ममेदं; तेषां युष्मद्भ्यो नैव किञ्चिद्भयं स्यात्	BR-01-05-053-020c
सूत उवाच	BR-01-05-053-021
तैश्चाप्युक्तो भागिनेयः प्रसन्नैरेतत्सत्यं काममेवं चरन्तः	BR-01-05-053-021a
प्रीत्या युक्ता ईप्सितं सर्वशस्ते; कर्तारः स्म प्रवणा भागिनेय	BR-01-05-053-021c
जरत्कारोर्जरत्कार्वां समुत्पन्नो महायशाः	BR-01-05-053-022a
आस्तीकः सत्यसन्धो मां पन्नगेभ्योऽभिरक्षतु	BR-01-05-053-022c
असितं चार्तिमन्तं च सुनीथं चापि यः स्मरेत्	BR-01-05-053-023a
दिवा वा यदि वा रात्रौ नास्य सर्पभयं भवेत्	BR-01-05-053-023c
सूत उवाच	BR-01-05-053-024
मोक्षयित्वा स भुजगान्सर्पसत्राद्द्विजोत्तमः	BR-01-05-053-024a
जगाम काले धर्मात्मा दिष्टान्तं पुत्रपौत्रवान्	BR-01-05-053-024c
इत्याख्यानं मयास्तीकं यथावत्कीर्तितं तव	BR-01-05-053-025a
यत्कीर्तयित्वा सर्पेभ्यो न भयं विद्यते क्वचित्	BR-01-05-053-025c
श्रुत्वा धर्मिष्ठमाख्यानमास्तीकं पुण्यवर्धनम्	BR-01-05-053-026a
आस्तीकस्य कवेर्विप्र श्रीमच्चरितमादितः	BR-01-05-053-026c
शौनक उवाच	BR-01-05-053-027
भृगुवंशात्प्रभृत्येव त्वया मे कथितं महत्	BR-01-05-053-027a
आख्यानमखिलं तात सौते प्रीतोऽस्मि तेन ते	BR-01-05-053-027c
प्रक्ष्यामि चैव भूयस्त्वां यथावत्सूतनन्दन	BR-01-05-053-028a
यां कथां व्याससम्पन्नां तां च भूयः प्रचक्ष्व मे	BR-01-05-053-028c
तस्मिन्परमदुष्प्रापे सर्पसत्रे महात्मनाम्	BR-01-05-053-029a
कर्मान्तरेषु विधिवत्सदस्यानां महाकवे	BR-01-05-053-029c
या बभूवुः कथाश्चित्रा येष्वर्थेषु यथातथम्	BR-01-05-053-030a
त्वत्त इच्छामहे श्रोतुं सौते त्वं वै विचक्षणः	BR-01-05-053-030c
सूत उवाच	BR-01-05-053-031
कर्मान्तरेष्वकथयन्द्विजा वेदाश्रयाः कथाः	BR-01-05-053-031a
व्यासस्त्वकथयन्नित्यमाख्यानं भारतं महत्	BR-01-05-053-031c
शौनक उवाच	BR-01-05-053-032
महाभारतमाख्यानं पाण्डवानां यशस्करम्	BR-01-05-053-032a
जनमेजयेन यत्पृष्टः कृष्णद्वैपायनस्तदा	BR-01-05-053-032c
श्रावयामास विधिवत्तदा कर्मान्तरेषु सः	BR-01-05-053-033a
तामहं विधिवत्पुण्यां श्रोतुमिच्छामि वै कथाम्	BR-01-05-053-033c
मनःसागरसम्भूतां महर्षेः पुण्यकर्मणः	BR-01-05-053-034a
कथयस्व सतां श्रेष्ठ न हि तृप्यामि सूतज	BR-01-05-053-034c
सूत उवाच	BR-01-05-053-035
हन्त ते कथयिष्यामि महदाख्यानमुत्तमम्	BR-01-05-053-035a
कृष्णद्वैपायनमतं महाभारतमादितः	BR-01-05-053-035c
तज्जुषस्वोत्तममते कथ्यमानं मया द्विज	BR-01-05-053-036a
शंसितुं तन्मनोहर्षो ममापीह प्रवर्तते	BR-01-05-053-036c
	
	
	
	
सूत उवाच	BR-01-06-054-001
श्रुत्वा तु सर्पसत्राय दीक्षितं जनमेजयम्	BR-01-06-054-001a
अभ्यागच्छदृषिर्विद्वान्कृष्णद्वैपायनस्तदा	BR-01-06-054-001c
जनयामास यं काली शक्तेः पुत्रात्पराशरात्	BR-01-06-054-002a
कन्यैव यमुनाद्वीपे पाण्डवानां पितामहम्	BR-01-06-054-002c
जातमात्रश्च यः सद्य इष्ट्या देहमवीवृधत्	BR-01-06-054-003a
वेदांश्चाधिजगे साङ्गान्सेतिहासान्महायशाः	BR-01-06-054-003c
यं नातितपसा कश्चिन्न वेदाध्ययनेन च	BR-01-06-054-004a
न व्रतैर्नोपवासैश्च न प्रसूत्या न मन्युना	BR-01-06-054-004c
विव्यासैकं चतुर्धा यो वेदं वेदविदां वरः	BR-01-06-054-005a
परावरज्ञो ब्रह्मर्षिः कविः सत्यव्रतः शुचिः	BR-01-06-054-005c
यः पाण्डुं धृतराष्ट्रं च विदुरं चाप्यजीजनत्	BR-01-06-054-006a
शंतनोः सन्ततिं तन्वन्पुण्यकीर्तिर्महायशाः	BR-01-06-054-006c
जनमेजयस्य राजर्षेः स तद्यज्ञसदस्तदा	BR-01-06-054-007a
विवेश शिष्यैः सहितो वेदवेदाङ्गपारगैः	BR-01-06-054-007c
तत्र राजानमासीनं ददर्श जनमेजयम्	BR-01-06-054-008a
वृतं सदस्यैर्बहुभिर्देवैरिव पुरन्दरम्	BR-01-06-054-008c
तथा मूर्धावसिक्तैश्च नानाजनपदेश्वरैः	BR-01-06-054-009a
ऋत्विग्भिर्देवकल्पैश्च कुशलैर्यज्ञसंस्तरे	BR-01-06-054-009c
जनमेजयस्तु राजर्षिर्दृष्ट्वा तमृषिमागतम्	BR-01-06-054-010a
सगणोऽभ्युद्ययौ तूर्णं प्रीत्या भरतसत्तमः	BR-01-06-054-010c
काञ्चनं विष्टरं तस्मै सदस्यानुमते प्रभुः	BR-01-06-054-011a
आसनं कल्पयामास यथा शक्रो बृहस्पतेः	BR-01-06-054-011c
तत्रोपविष्टं वरदं देवर्षिगणपूजितम्	BR-01-06-054-012a
पूजयामास राजेन्द्रः शास्त्रदृष्टेन कर्मणा	BR-01-06-054-012c
पाद्यमाचमनीयं च अर्घ्यं गां च विधानतः	BR-01-06-054-013a
पितामहाय कृष्णाय तदर्हाय न्यवेदयत्	BR-01-06-054-013c
प्रतिगृह्य च तां पूजां पाण्डवाज्जनमेजयात्	BR-01-06-054-014a
गां चैव समनुज्ञाय व्यासः प्रीतोऽभवत्तदा	BR-01-06-054-014c
तथा सम्पूजयित्वा तं यत्नेन प्रपितामहम्	BR-01-06-054-015a
उपोपविश्य प्रीतात्मा पर्यपृच्छदनामयम्	BR-01-06-054-015c
भगवानपि तं दृष्ट्वा कुशलं प्रतिवेद्य च	BR-01-06-054-016a
सदस्यैः पूजितः सर्वैः सदस्यानभ्यपूजयत्	BR-01-06-054-016c
ततस्तं सत्कृतं सर्वैः सदस्यैर्जनमेजयः	BR-01-06-054-017a
इदं पश्चाद्द्विजश्रेष्ठं पर्यपृच्छत्कृताञ्जलिः	BR-01-06-054-017c
कुरूणां पाण्डवानां च भवान्प्रत्यक्षदर्शिवान्	BR-01-06-054-018a
तेषां चरितमिच्छामि कथ्यमानं त्वया द्विज	BR-01-06-054-018c
कथं समभवद्भेदस्तेषामक्लिष्टकर्मणाम्	BR-01-06-054-019a
तच्च युद्धं कथं वृत्तं भूतान्तकरणं महत्	BR-01-06-054-019c
पितामहानां सर्वेषां दैवेनाविष्टचेतसाम्	BR-01-06-054-020a
कार्त्स्न्येनैतत्समाचक्ष्व भगवन्कुशलो ह्यसि	BR-01-06-054-020c
तस्य तद्वचनं श्रुत्वा कृष्णद्वैपायनस्तदा	BR-01-06-054-021a
शशास शिष्यमासीनं वैशम्पायनमन्तिके	BR-01-06-054-021c
कुरूणां पाण्डवानां च यथा भेदोऽभवत्पुरा	BR-01-06-054-022a
तदस्मै सर्वमाचक्ष्व यन्मत्तः श्रुतवानसि	BR-01-06-054-022c
गुरोर्वचनमाज्ञाय स तु विप्रर्षभस्तदा	BR-01-06-054-023a
आचचक्षे ततः सर्वमितिहासं पुरातनम्	BR-01-06-054-023c
तस्मै राज्ञे सदस्येभ्यः क्षत्रियेभ्यश्च सर्वशः	BR-01-06-054-024a
भेदं राज्यविनाशं च कुरुपाण्डवयोस्तदा	BR-01-06-054-024c
	
	
वैशम्पायन उवाच	BR-01-06-055-001
गुरवे प्राङ्नमस्कृत्य मनोबुद्धिसमाधिभिः	BR-01-06-055-001a
सम्पूज्य च द्विजान्सर्वांस्तथान्यान्विदुषो जनान्	BR-01-06-055-001c
महर्षेः सर्वलोकेषु विश्रुतस्यास्य धीमतः	BR-01-06-055-002a
प्रवक्ष्यामि मतं कृत्स्नं व्यासस्यामिततेजसः	BR-01-06-055-002c
श्रोतुं पात्रं च राजंस्त्वं प्राप्येमां भारतीं कथाम्	BR-01-06-055-003a
गुरोर्वक्तुं परिस्पन्दो मुदा प्रोत्साहतीव माम्	BR-01-06-055-003c
शृणु राजन्यथा भेदः कुरुपाण्डवयोरभूत्	BR-01-06-055-004a
राज्यार्थे द्यूतसम्भूतो वनवासस्तथैव च	BR-01-06-055-004c
यथा च युद्धमभवत्पृथिवीक्षयकारकम्	BR-01-06-055-005a
तत्तेऽहं सम्प्रवक्ष्यामि पृच्छते भरतर्षभ	BR-01-06-055-005c
मृते पितरि ते वीरा वनादेत्य स्वमन्दिरम्	BR-01-06-055-006a
नचिरादिव विद्वांसो वेदे धनुषि चाभवन्	BR-01-06-055-006c
तांस्तथा रूपवीर्यौजःसम्पन्नान्पौरसम्मतान्	BR-01-06-055-007a
नामृष्यन्कुरवो दृष्ट्वा पाण्डवाञ्श्रीयशोभृतः	BR-01-06-055-007c
ततो दुर्योधनः क्रूरः कर्णश्च सहसौबलः	BR-01-06-055-008a
तेषां निग्रहनिर्वासान्विविधांस्ते समाचरन्	BR-01-06-055-008c
ददावथ विषं पापो भीमाय धृतराष्ट्रजः	BR-01-06-055-009a
जरयामास तद्वीरः सहान्नेन वृकोदरः	BR-01-06-055-009c
प्रमाणकोट्यां संसुप्तं पुनर्बद्ध्वा वृकोदरम्	BR-01-06-055-010a
तोयेषु भीमं गङ्गायाः प्रक्षिप्य पुरमाव्रजत्	BR-01-06-055-010c
यदा प्रबुद्धः कौन्तेयस्तदा सञ्छिद्य बन्धनम्	BR-01-06-055-011a
उदतिष्ठन्महाराज भीमसेनो गतव्यथः	BR-01-06-055-011c
आशीविषैः कृष्णसर्पैः सुप्तं चैनमदंशयत्	BR-01-06-055-012a
सर्वेष्वेवाङ्गदेशेषु न ममार च शत्रुहा	BR-01-06-055-012c
तेषां तु विप्रकारेषु तेषु तेषु महामतिः	BR-01-06-055-013a
मोक्षणे प्रतिघाते च विदुरोऽवहितोऽभवत्	BR-01-06-055-013c
स्वर्गस्थो जीवलोकस्य यथा शक्रः सुखावहः	BR-01-06-055-014a
पाण्डवानां तथा नित्यं विदुरोऽपि सुखावहः	BR-01-06-055-014c
यदा तु विविधोपायैः संवृतैर्विवृतैरपि	BR-01-06-055-015a
नाशक्नोद्विनिहन्तुं तान्दैवभाव्यर्थरक्षितान्	BR-01-06-055-015c
ततः सम्मन्त्र्य सचिवैर्वृषदुःशासनादिभिः	BR-01-06-055-016a
धृतराष्ट्रमनुज्ञाप्य जातुषं गृहमादिशत्	BR-01-06-055-016c
तत्र तान्वासयामास पाण्डवानमितौजसः	BR-01-06-055-017a
अदाहयच्च विस्रब्धान्पावकेन पुनस्तदा	BR-01-06-055-017c
विदुरस्यैव वचनात्खनित्री विहिता ततः	BR-01-06-055-018a
मोक्षयामास योगेन ते मुक्ताः प्राद्रवन्भयात्	BR-01-06-055-018c
ततो महावने घोरे हिडिम्बं नाम राक्षसम्	BR-01-06-055-019a
भीमसेनोऽवधीत्क्रुद्धो भुवि भीमपराक्रमः	BR-01-06-055-019c
अथ सन्धाय ते वीरा एकचक्रां व्रजंस्तदा	BR-01-06-055-020a
ब्रह्मरूपधरा भूत्वा मात्रा सह परन्तपाः	BR-01-06-055-020
तत्र ते ब्राह्मणार्थाय बकं हत्वा महाबलम्	BR-01-06-055-021a
ब्राह्मणैः सहिता जग्मुः पाञ्चालानां पुरं ततः	BR-01-06-055-021c
ते तत्र द्रौपदीं लब्ध्वा परिसंवत्सरोषिताः	BR-01-06-055-022a
विदिता हास्तिनपुरं प्रत्याजग्मुररिन्दमाः	BR-01-06-055-022c
त उक्ता धृतराष्ट्रेण राज्ञा शान्तनवेन च	BR-01-06-055-023a
भ्रातृभिर्विग्रहस्तात कथं वो न भवेदिति	BR-01-06-055-023c
अस्माभिः खाण्डवप्रस्थे युष्मद्वासोऽनुचिन्तितः	BR-01-06-055-023e
तस्माज्जनपदोपेतं सुविभक्तमहापथम्	BR-01-06-055-024a
वासाय खाण्डवप्रस्थं व्रजध्वं गतमन्यवः	BR-01-06-055-024c
तयोस्ते वचनाज्जग्मुः सह सर्वैः सुहृज्जनैः	BR-01-06-055-025a
नगरं खाण्डवप्रस्थं रत्नान्यादाय सर्वशः	BR-01-06-055-025c
तत्र ते न्यवसन्राजन्संवत्सरगणान्बहून्	BR-01-06-055-026a
वशे शस्त्रप्रतापेन कुर्वन्तोऽन्यान्महीक्षितः	BR-01-06-055-026c
एवं धर्मप्रधानास्ते सत्यव्रतपरायणाः	BR-01-06-055-027a
अप्रमत्तोत्थिताः क्षान्ताः प्रतपन्तोऽहितांस्तदा	BR-01-06-055-027c
अजयद्भीमसेनस्तु दिशं प्राचीं महाबलः	BR-01-06-055-028a
उदीचीमर्जुनो वीरः प्रतीचीं नकुलस्तथा	BR-01-06-055-028c
दक्षिणां सहदेवस्तु विजिग्ये परवीरहा	BR-01-06-055-029a
एवं चक्रुरिमां सर्वे वशे कृत्स्नां वसुन्धराम्	BR-01-06-055-029c
पञ्चभिः सूर्यसङ्काशैः सूर्येण च विराजता	BR-01-06-055-030a
षट्सूर्येवाबभौ पृथ्वी पाण्डवैः सत्यविक्रमैः	BR-01-06-055-030c
ततो निमित्ते कस्मिंश्चिद्धर्मराजो युधिष्ठिरः	BR-01-06-055-031a
वनं प्रस्थापयामास भ्रातरं वै धनञ्जयम्	BR-01-06-055-031c
स वै संवत्सरं पूर्णं मासं चैकं वनेऽवसत्	BR-01-06-055-032a
ततोऽगच्छद्धृषीकेशं द्वारवत्यां कदाचन	BR-01-06-055-032c
लब्धवांस्तत्र बीभत्सुर्भार्यां राजीवलोचनाम्	BR-01-06-055-033a
अनुजां वासुदेवस्य सुभद्रां भद्रभाषिणीम्	BR-01-06-055-033c
सा शचीव महेन्द्रेण श्रीः कृष्णेनेव सङ्गता	BR-01-06-055-034a
सुभद्रा युयुजे प्रीता पाण्डवेनार्जुनेन ह	BR-01-06-055-034c
अतर्पयच्च कौन्तेयः खाण्डवे हव्यवाहनम्	BR-01-06-055-035a
बीभत्सुर्वासुदेवेन सहितो नृपसत्तम	BR-01-06-055-035c
नातिभारो हि पार्थस्य केशवेनाभवत्सह	BR-01-06-055-036a
व्यवसायसहायस्य विष्णोः शत्रुवधेष्विव	BR-01-06-055-036c
पार्थायाग्निर्ददौ चापि गाण्डीवं धनुरुत्तमम्	BR-01-06-055-037a
इषुधी चाक्षयैर्बाणै रथं च कपिलक्षणम्	BR-01-06-055-037c
मोक्षयामास बीभत्सुर्मयं तत्र महासुरम्	BR-01-06-055-038a
स चकार सभां दिव्यां सर्वरत्नसमाचिताम्	BR-01-06-055-038c
तस्यां दुर्योधनो मन्दो लोभं चक्रे सुदुर्मतिः	BR-01-06-055-039a
ततोऽक्षैर्वञ्चयित्वा च सौबलेन युधिष्ठिरम्	BR-01-06-055-039c
वनं प्रस्थापयामास सप्त वर्षाणि पञ्च च	BR-01-06-055-040a
अज्ञातमेकं राष्ट्रे च तथा वर्षं त्रयोदशम्	BR-01-06-055-040c
ततश्चतुर्दशे वर्षे याचमानाः स्वकं वसु	BR-01-06-055-041a
नालभन्त महाराज ततो युद्धमवर्तत	BR-01-06-055-041c
ततस्ते सर्वमुत्साद्य हत्वा दुर्योधनं नृपम्	BR-01-06-055-042a
राज्यं विद्रुतभूयिष्ठं प्रत्यपद्यन्त पाण्डवाः	BR-01-06-055-042c
एवमेतत्पुरावृत्तं तेषामक्लिष्टकर्मणाम्	BR-01-06-055-043a
भेदो राज्यविनाशश्च जयश्च जयतां वर	BR-01-06-055-043c
	
	
	
जनमेजय उवाच	BR-01-06-055-001 
कथितं वै समासेन त्वया सर्वं द्विजोत्तम	BR-01-06-055-001a
महाभारतमाख्यानं कुरूणां चरितं महत्	BR-01-06-055-001c
कथां त्वनघ चित्रार्थामिमां कथयति त्वयि	BR-01-06-055-002a
विस्तरश्रवणे जातं कौतूहलमतीव मे	BR-01-06-055-002c
स भवान्विस्तरेणेमां पुनराख्यातुमर्हति	BR-01-06-055-003a
न हि तृप्यामि पूर्वेषां शृण्वानश्चरितं महत्	BR-01-06-055-003c
न तत्कारणमल्पं हि धर्मज्ञा यत्र पाण्डवाः	BR-01-06-055-004a
अवध्यान्सर्वशो जघ्नुः प्रशस्यन्ते च मानवैः	BR-01-06-055-004c
किमर्थं ते नरव्याघ्राः शक्ताः सन्तो ह्यनागसः	BR-01-06-055-005a
प्रयुज्यमानान्सङ्क्लेशान्क्षान्तवन्तो दुरात्मनाम्	BR-01-06-055-005c
कथं नागायुतप्राणो बाहुशाली वृकोदरः	BR-01-06-055-006a
परिक्लिश्यन्नपि क्रोधं धृतवान्वै द्विजोत्तम	BR-01-06-055-006c
कथं सा द्रौपदी कृष्णा क्लिश्यमाना दुरात्मभिः	BR-01-06-055-007a
शक्ता सती धार्तराष्ट्रान्नादहद्घोरचक्षुषा	BR-01-06-055-007c
कथं व्यतिक्रमन्द्यूते पार्थौ माद्रीसुतौ तथा	BR-01-06-055-008a
अनुव्रजन्नरव्याघ्रं वञ्च्यमानं दुरात्मभिः	BR-01-06-055-008c
कथं धर्मभृतां श्रेष्ठः सुतो धर्मस्य धर्मवित्	BR-01-06-055-009a
अनर्हः परमं क्लेशं सोढवान्स युधिष्ठिरः	BR-01-06-055-009c
कथं च बहुलाः सेनाः पाण्डवः कृष्णसारथिः	BR-01-06-055-010a
अस्यन्नेकोऽनयत्सर्वाः पितृलोकं धनञ्जयः	BR-01-06-055-010c
एतदाचक्ष्व मे सर्वं यथावृत्तं तपोधन	BR-01-06-055-011a
यद्यच्च कृतवन्तस्ते तत्र तत्र महारथाः	BR-01-06-055-011c
वैशम्पायन उवाच	BR-01-06-055-012 
महर्षेः सर्वलोकेषु पूजितस्य महात्मनः	BR-01-06-055-012a
प्रवक्ष्यामि मतं कृत्स्नं व्यासस्यामिततेजसः	BR-01-06-055-012c
इदं शतसहस्रं हि श्लोकानां पुण्यकर्मणाम्	BR-01-06-055-013a
सत्यवत्यात्मजेनेह व्याख्यातममितौजसा	BR-01-06-055-013c
य इदं श्रावयेद्विद्वान्यश्चेदं शृणुयान्नरः	BR-01-06-055-014a
ते ब्रह्मणः स्थानमेत्य प्राप्नुयुर्देवतुल्यताम्	BR-01-06-055-014c
इदं हि वेदैः समितं पवित्रमपि चोत्तमम्	BR-01-06-055-015a
श्राव्याणामुत्तमं चेदं पुराणमृषिसंस्तुतम्	BR-01-06-055-015c
अस्मिन्नर्थश्च धर्मश्च निखिलेनोपदिश्यते	BR-01-06-055-016a
इतिहासे महापुण्ये बुद्धिश्च परिनैष्ठिकी	BR-01-06-055-016c
अक्षुद्रान्दानशीलांश्च सत्यशीलाननास्तिकान्	BR-01-06-055-017a
कार्ष्णं वेदमिमं विद्वाञ्श्रावयित्वार्थमश्नुते	BR-01-06-055-017c
भ्रूणहत्याकृतं चापि पापं जह्यादसंशयम्	BR-01-06-055-018a
इतिहासमिमं श्रुत्वा पुरुषोऽपि सुदारुणः	BR-01-06-055-018c
जयो नामेतिहासोऽयं श्रोतव्यो विजिगीषुणा	BR-01-06-055-019a
महीं विजयते सर्वां शत्रूंश्चापि पराजयेत्	BR-01-06-055-019c
इदं पुंसवनं श्रेष्ठमिदं स्वस्त्ययनं महत्	BR-01-06-055-020a
महिषीयुवराजाभ्यां श्रोतव्यं बहुशस्तथा	BR-01-06-055-020c
अर्थशास्त्रमिदं पुण्यं धर्मशास्त्रमिदं परम्	BR-01-06-055-021a
मोक्षशास्त्रमिदं प्रोक्तं व्यासेनामितबुद्धिना	BR-01-06-055-021c
सम्प्रत्याचक्षते चैव आख्यास्यन्ति तथापरे	BR-01-06-055-022a
पुत्राः शुश्रूषवः सन्ति प्रेष्याश्च प्रियकारिणः	BR-01-06-055-022c
शरीरेण कृतं पापं वाचा च मनसैव च	BR-01-06-055-023a
सर्वं तत्त्यजति क्षिप्रमिदं शृण्वन्नरः सदा	BR-01-06-055-023c
भारतानां महज्जन्म शृण्वतामनसूयताम्	BR-01-06-055-024a
नास्ति व्याधिभयं तेषां परलोकभयं कुतः	BR-01-06-055-024c
धन्यं यशस्यमायुष्यं स्वर्ग्यं पुण्यं तथैव च	BR-01-06-055-025a
कृष्णद्वैपायनेनेदं कृतं पुण्यचिकीर्षुणा	BR-01-06-055-025c
कीर्तिं प्रथयता लोके पाण्डवानां महात्मनाम्	BR-01-06-055-026a
अन्येषां क्षत्रियाणां च भूरिद्रविणतेजसाम्	BR-01-06-055-026c
यथा समुद्रो भगवान्यथा च हिमवान्गिरिः	BR-01-06-055-027a
ख्यातावुभौ रत्ननिधी तथा भारतमुच्यते	BR-01-06-055-027c
य इदं श्रावयेद्विद्वान्ब्राह्मणानिह पर्वसु	BR-01-06-055-028a
धूतपाप्मा जितस्वर्गो ब्रह्मभूयं स गच्छति	BR-01-06-055-028c
यश्चेदं श्रावयेच्छ्राद्धे ब्राह्मणान्पादमन्ततः	BR-01-06-055-029a
अक्षय्यं तस्य तच्छ्राद्धमुपतिष्ठेत्पितॄनपि	BR-01-06-055-029c
अह्ना यदेनश्चाज्ञानात्प्रकरोति नरश्चरन्	BR-01-06-055-030a
तन्महाभारताख्यानं श्रुत्वैव प्रविलीयते	BR-01-06-055-030c
भारतानां महज्जन्म महाभारतमुच्यते	BR-01-06-055-031a
निरुक्तमस्य यो वेद सर्वपापैः प्रमुच्यते	BR-01-06-055-031c
त्रिभिर्वर्षैः सदोत्थायी कृष्णद्वैपायनो मुनिः	BR-01-06-055-032a
महाभारतमाख्यानं कृतवानिदमुत्तमम्	BR-01-06-055-032c
धर्मे चार्थे च कामे च मोक्षे च भरतर्षभ	BR-01-06-055-033a
यदिहास्ति तदन्यत्र यन्नेहास्ति न तत्क्वचित्	BR-01-06-055-033c
	
	
वैशम्पायन उवाच	BR-01-06-057-001 
राजोपरिचरो नाम धर्मनित्यो महीपतिः	BR-01-06-057-001a
बभूव मृगयां गन्तुं स कदाचिद्धृतव्रतः	BR-01-06-057-001c
स चेदिविषयं रम्यं वसुः पौरवनन्दनः	BR-01-06-057-002a
इन्द्रोपदेशाज्जग्राह ग्रहणीयं महीपतिः	BR-01-06-057-002c
तमाश्रमे न्यस्तशस्त्रं निवसन्तं तपोरतिम्	BR-01-06-057-003a
देवः साक्षात्स्वयं वज्री समुपायान्महीपतिम्	BR-01-06-057-003c
इन्द्रत्वमर्हो राजायं तपसेत्यनुचिन्त्य वै	BR-01-06-057-004a
तं सान्त्वेन नृपं साक्षात्तपसः सन्न्यवर्तयत्	BR-01-06-057-004c
इन्द्र उवाच	BR-01-06-057-005 
न सङ्कीर्येत धर्मोऽयं पृथिव्यां पृथिवीपते	BR-01-06-057-005a
तं पाहि धर्मो हि धृतः कृत्स्नं धारयते जगत्	BR-01-06-057-005c
लोक्यं धर्मं पालय त्वं नित्ययुक्तः समाहितः	BR-01-06-057-006a
धर्मयुक्तस्ततो लोकान्पुण्यानाप्स्यसि शाश्वतान्	BR-01-06-057-006c
दिविष्ठस्य भुविष्ठस्त्वं सखा भूत्वा मम प्रियः	BR-01-06-057-007a
ऊधः पृथिव्या यो देशस्तमावस नराधिप	BR-01-06-057-007c
पशव्यश्चैव पुण्यश्च सुस्थिरो धनधान्यवान्	BR-01-06-057-008a
स्वारक्ष्यश्चैव सौम्यश्च भोग्यैर्भूमिगुणैर्युतः	BR-01-06-057-008c
अत्यन्यानेष देशो हि धनरत्नादिभिर्युतः	BR-01-06-057-009a
वसुपूर्णा च वसुधा वस चेदिषु चेदिप	BR-01-06-057-009c
धर्मशीला जनपदाः सुसन्तोषाश्च साधवः	BR-01-06-057-010a
न च मिथ्याप्रलापोऽत्र स्वैरेष्वपि कुतोऽन्यथा	BR-01-06-057-010c
न च पित्रा विभज्यन्ते नरा गुरुहिते रताः	BR-01-06-057-011a
युञ्जते धुरि नो गाश्च कृशाः सन्धुक्षयन्ति च	BR-01-06-057-011c
सर्वे वर्णाः स्वधर्मस्थाः सदा चेदिषु मानद	BR-01-06-057-012a
न तेऽस्त्यविदितं किञ्चित्त्रिषु लोकेषु यद्भवेत्	BR-01-06-057-012c
देवोपभोग्यं दिव्यं च आकाशे स्फाटिकं महत्	BR-01-06-057-013a
आकाशगं त्वां मद्दत्तं विमानमुपपत्स्यते	BR-01-06-057-013c
त्वमेकः सर्वमर्त्येषु विमानवरमास्थितः	BR-01-06-057-014a
चरिष्यस्युपरिस्थो वै देवो विग्रहवानिव	BR-01-06-057-014c
ददामि ते वैजयन्तीं मालामम्लानपङ्कजाम्	BR-01-06-057-015a
धारयिष्यति सङ्ग्रामे या त्वां शस्त्रैरविक्षतम्	BR-01-06-057-015c
लक्षणं चैतदेवेह भविता ते नराधिप	BR-01-06-057-016a
इन्द्रमालेति विख्यातं धन्यमप्रतिमं महत्	BR-01-06-057-016c
वैशम्पायन उवाच	BR-01-06-057-017    
यष्टिं च वैणवीं तस्मै ददौ वृत्रनिषूदनः	BR-01-06-057-017a
इष्टप्रदानमुद्दिश्य शिष्टानां परिपालिनीम्	BR-01-06-057-017c
तस्याः शक्रस्य पूजार्थं भूमौ भूमिपतिस्तदा	BR-01-06-057-018a
प्रवेशं कारयामास गते संवत्सरे तदा	BR-01-06-057-018c
ततः प्रभृति चाद्यापि यष्ट्याः क्षितिपसत्तमैः	BR-01-06-057-019a
प्रवेशः क्रियते राजन्यथा तेन प्रवर्तितः	BR-01-06-057-019c
अपरेद्युस्तथा चास्याः क्रियते उच्छ्रयो नृपैः	BR-01-06-057-020a
अलङ्कृतायाः पिटकैर्गन्धैर्माल्यैश्च भूषणैः	BR-01-06-057-020c
माल्यदामपरिक्षिप्ता विधिवत्क्रियतेऽपि च	BR-01-06-057-020e
भगवान्पूज्यते चात्र हास्यरूपेण शङ्करः	BR-01-06-057-021a
स्वयमेव गृहीतेन वसोः प्रीत्या महात्मनः	BR-01-06-057-021c
एतां पूजां महेन्द्रस्तु दृष्ट्वा देव कृतां शुभाम्	BR-01-06-057-022a
वसुना राजमुख्येन प्रीतिमानब्रवीद्विभुः	BR-01-06-057-022c
ये पूजयिष्यन्ति नरा राजानश्च महं मम	BR-01-06-057-023a
कारयिष्यन्ति च मुदा यथा चेदिपतिर्नृपः	BR-01-06-057-023c
तेषां श्रीर्विजयश्चैव सराष्ट्राणां भविष्यति	BR-01-06-057-024a
तथा स्फीतो जनपदो मुदितश्च भविष्यति	BR-01-06-057-024c
एवं महात्मना तेन महेन्द्रेण नराधिप	BR-01-06-057-025a
वसुः प्रीत्या मघवता महाराजोऽभिसत्कृतः	BR-01-06-057-025c
उत्सवं कारयिष्यन्ति सदा शक्रस्य ये नराः	BR-01-06-057-026a
भूमिदानादिभिर्दानैर्यथा पूता भवन्ति वै	BR-01-06-057-026c
वरदानमहायज्ञैस्तथा शक्रोत्सवेन ते	BR-01-06-057-026e
सम्पूजितो मघवता वसुश्चेदिपतिस्तदा	BR-01-06-057-027a
पालयामास धर्मेण चेदिस्थः पृथिवीमिमाम्	BR-01-06-057-027c
इन्द्रप्रीत्या भूमिपतिश्चकारेन्द्रमहं वसुः	BR-01-06-057-027e
पुत्राश्चास्य महावीर्याः पञ्चासन्नमितौजसः	BR-01-06-057-028a
नानाराज्येषु च सुतान्स सम्राडभ्यषेचयत्	BR-01-06-057-028c
महारथो मगधराड्विश्रुतो यो बृहद्रथः	BR-01-06-057-029a
प्रत्यग्रहः कुशाम्बश्च यमाहुर्मणिवाहनम्	BR-01-06-057-029c
मच्छिल्लश्च यदुश्चैव राजन्यश्चापराजितः	BR-01-06-057-029e
एते तस्य सुता राजन्राजर्षेर्भूरितेजसः	BR-01-06-057-030a
न्यवेशयन्नामभिः स्वैस्ते देशांश्च पुराणि च	BR-01-06-057-030c
वासवाः पञ्च राजानः पृथग्वंशाश्च शाश्वताः	BR-01-06-057-030e
वसन्तमिन्द्रप्रासादे आकाशे स्फाटिके च तम्	BR-01-06-057-031a
उपतस्थुर्महात्मानं गन्धर्वाप्सरसो नृपम्	BR-01-06-057-031c
राजोपरिचरेत्येवं नाम तस्याथ विश्रुतम्	BR-01-06-057-031e
पुरोपवाहिनीं तस्य नदीं शुक्तिमतीं गिरिः	BR-01-06-057-032a
अरौत्सीच्चेतनायुक्तः कामात्कोलाहलः किल	BR-01-06-057-032c
गिरिं कोलाहलं तं तु पदा वसुरताडयत्	BR-01-06-057-033a
निश्चक्राम नदी तेन प्रहारविवरेण सा	BR-01-06-057-033c
तस्यां नद्यामजनयन्मिथुनं पर्वतः स्वयम्	BR-01-06-057-034a
तस्माद्विमोक्षणात्प्रीता नदी राज्ञे न्यवेदयत्	BR-01-06-057-034c
यः पुमानभवत्तत्र तं स राजर्षिसत्तमः	BR-01-06-057-035a
वसुर्वसुप्रदश्चक्रे सेनापतिमरिन्दमम्	BR-01-06-057-035c
चकार पत्नीं कन्यां तु दयितां गिरिकां नृपः	BR-01-06-057-035e
वसोः पत्नी तु गिरिका कामात्काले न्यवेदयत्	BR-01-06-057-036a
ऋतुकालमनुप्राप्तं स्नाता पुंसवने शुचिः	BR-01-06-057-036c
तदहः पितरश्चैनमूचुर्जहि मृगानिति	BR-01-06-057-037a
तं राजसत्तमं प्रीतास्तदा मतिमतां वरम्	BR-01-06-057-037c
स पितॄणां नियोगं तमव्यतिक्रम्य पार्थिवः	BR-01-06-057-038a
चचार मृगयां कामी गिरिकामेव संस्मरन्	BR-01-06-057-038c
अतीव रूपसम्पन्नां साक्षाच्छ्रियमिवापराम्	BR-01-06-057-038e
तस्य रेतः प्रचस्कन्द चरतो रुचिरे वने	BR-01-06-057-039a
स्कन्नमात्रं च तद्रेतो वृक्षपत्रेण भूमिपः	BR-01-06-057-039c
प्रतिजग्राह मिथ्या मे न स्कन्देद्रेत इत्युत	BR-01-06-057-040a
ऋतुश्च तस्याः पत्न्या मे न मोघः स्यादिति प्रभुः	BR-01-06-057-040c
सञ्चिन्त्यैवं तदा राजा विचार्य च पुनः पुनः	BR-01-06-057-041a
अमोघत्वं च विज्ञाय रेतसो राजसत्तमः	BR-01-06-057-041c
शुक्रप्रस्थापने कालं महिष्याः प्रसमीक्ष्य सः	BR-01-06-057-042a
अभिमन्त्र्याथ तच्छुक्रमारात्तिष्ठन्तमाशुगम्	BR-01-06-057-042c
सूक्ष्मधर्मार्थतत्त्वज्ञो ज्ञात्वा श्येनं ततोऽब्रवीत्	BR-01-06-057-042e
मत्प्रियार्थमिदं सौम्य शुक्रं मम गृहं नय	BR-01-06-057-043a
गिरिकायाः प्रयच्छाशु तस्या ह्यार्तवमद्य वै	BR-01-06-057-043c
गृहीत्वा तत्तदा श्येनस्तूर्णमुत्पत्य वेगवान्	BR-01-06-057-044a
जवं परममास्थाय प्रदुद्राव विहङ्गमः	BR-01-06-057-044c
तमपश्यदथायान्तं श्येनं श्येनस्तथापरः	BR-01-06-057-045a
अभ्यद्रवच्च तं सद्यो दृष्ट्वैवामिषशङ्कया	BR-01-06-057-045c
तुण्डयुद्धमथाकाशे तावुभौ सम्प्रचक्रतुः	BR-01-06-057-046a
युध्यतोरपतद्रेतस्तच्चापि यमुनाम्भसि	BR-01-06-057-046c
तत्राद्रिकेति विख्याता ब्रह्मशापाद्वराप्सराः	BR-01-06-057-047a
मीनभावमनुप्राप्ता बभूव यमुनाचरी	BR-01-06-057-047c
श्येनपादपरिभ्रष्टं तद्वीर्यमथ वासवम्	BR-01-06-057-048a
जग्राह तरसोपेत्य साद्रिका मत्स्यरूपिणी	BR-01-06-057-048c
कदाचिदथ मत्सीं तां बबन्धुर्मत्स्यजीविनः	BR-01-06-057-049a
मासे च दशमे प्राप्ते तदा भरतसत्तम	BR-01-06-057-049c
उज्जह्रुरुदरात्तस्याः स्त्रीपुमांसं च मानुषम्	BR-01-06-057-049e
आश्चर्यभूतं मत्वा तद्राज्ञस्ते प्रत्यवेदयन्	BR-01-06-057-050a
काये मत्स्या इमौ राजन्सम्भूतौ मानुषाविति	BR-01-06-057-050c
तयोः पुमांसं जग्राह राजोपरिचरस्तदा	BR-01-06-057-051a
स मत्स्यो नाम राजासीद्धार्मिकः सत्यसङ्गरः	BR-01-06-057-051c
साप्सरा मुक्तशापा च क्षणेन समपद्यत	BR-01-06-057-052a
पुरोक्ता या भगवता तिर्यग्योनिगता शुभे	BR-01-06-057-052c
मानुषौ जनयित्वा त्वं शापमोक्षमवाप्स्यसि	BR-01-06-057-052e
ततः सा जनयित्वा तौ विशस्ता मत्स्यघातिना	BR-01-06-057-053a
सन्त्यज्य मत्स्यरूपं सा दिव्यं रूपमवाप्य च	BR-01-06-057-053c
सिद्धर्षिचारणपथं जगामाथ वराप्सराः	BR-01-06-057-053e
या कन्या दुहिता तस्या मत्स्या मत्स्यसगन्धिनी	BR-01-06-057-054a
राज्ञा दत्ताथ दाशाय इयं तव भवत्विति	BR-01-06-057-054c
रूपसत्त्वसमायुक्ता सर्वैः समुदिता गुणैः	BR-01-06-057-054e
सा तु सत्यवती नाम मत्स्यघात्यभिसंश्रयात्	BR-01-06-057-055a
आसीन्मत्स्यसगन्धैव कञ्चित्कालं शुचिस्मिता	BR-01-06-057-055c
शुश्रूषार्थं पितुर्नावं तां तु वाहयतीं जले	BR-01-06-057-056a
तीर्थयात्रां परिक्रामन्नपश्यद्वै पराशरः	BR-01-06-057-056c
अतीव रूपसम्पन्नां सिद्धानामपि काङ्क्षिताम्	BR-01-06-057-057a
दृष्ट्वैव च स तां धीमांश्चकमे चारुदर्शनाम्	BR-01-06-057-057c
विद्वांस्तां वासवीं कन्यां कार्यवान्मुनिपुङ्गवः	BR-01-06-057-057e
साब्रवीत्पश्य भगवन्पारावारे ऋषीन्स्थितान्	BR-01-06-057-058a
आवयोर्दृश्यतोरेभिः कथं नु स्यात्समागमः	BR-01-06-057-058c
एवं तयोक्तो भगवान्नीहारमसृजत्प्रभुः	BR-01-06-057-059a
येन देशः स सर्वस्तु तमोभूत इवाभवत्	BR-01-06-057-059c
दृष्ट्वा सृष्टं तु नीहारं ततस्तं परमर्षिणा	BR-01-06-057-060a
विस्मिता चाब्रवीत्कन्या व्रीडिता च मनस्विनी	BR-01-06-057-060c
विद्धि मां भगवन्कन्यां सदा पितृवशानुगाम्	BR-01-06-057-061a
त्वत्संयोगाच्च दुष्येत कन्याभावो ममानघ	BR-01-06-057-061c
कन्यात्वे दूषिते चापि कथं शक्ष्ये द्विजोत्तम	BR-01-06-057-062a
गन्तुं गृहं गृहे चाहं धीमन्न स्थातुमुत्सहे	BR-01-06-057-062c
एतत्सञ्चिन्त्य भगवन्विधत्स्व यदनन्तरम्	BR-01-06-057-062e
एवमुक्तवतीं तां तु प्रीतिमानृषिसत्तमः	BR-01-06-057-063a
उवाच मत्प्रियं कृत्वा कन्यैव त्वं भविष्यसि	BR-01-06-057-063c
वृणीष्व च वरं भीरु यं त्वमिच्छसि भामिनि	BR-01-06-057-064a
वृथा हि न प्रसादो मे भूतपूर्वः शुचिस्मिते	BR-01-06-057-064c
एवमुक्ता वरं वव्रे गात्रसौगन्ध्यमुत्तमम्	BR-01-06-057-065a
स चास्यै भगवान्प्रादान्मनसः काङ्क्षितं प्रभुः	BR-01-06-057-065c
ततो लब्धवरा प्रीता स्त्रीभावगुणभूषिता	BR-01-06-057-066a
जगाम सह संसर्गमृषिणाद्भुतकर्मणा	BR-01-06-057-066c
तेन गन्धवतीत्येव नामास्याः प्रथितं भुवि	BR-01-06-057-067a
तस्यास्तु योजनाद्गन्धमाजिघ्रन्ति नरा भुवि	BR-01-06-057-067c
ततो योजनगन्धेति तस्या नाम परिश्रुतम्	BR-01-06-057-068a
पराशरोऽपि भगवाञ्जगाम स्वं निवेशनम्	BR-01-06-057-068c
इति सत्यवती हृष्टा लब्ध्वा वरमनुत्तमम्	BR-01-06-057-069a
पराशरेण संयुक्ता सद्यो गर्भं सुषाव सा	BR-01-06-057-069c
जज्ञे च यमुनाद्वीपे पाराशर्यः स वीर्यवान्	BR-01-06-057-069e
स मातरमुपस्थाय तपस्येव मनो दधे	BR-01-06-057-070a
स्मृतोऽहं दर्शयिष्यामि कृत्येष्विति च सोऽब्रवीत्	BR-01-06-057-070c
एवं द्वैपायनो जज्ञे सत्यवत्यां पराशरात्	BR-01-06-057-071a
द्वीपे न्यस्तः स यद्बालस्तस्माद्द्वैपायनोऽभवत्	BR-01-06-057-071c
पादापसारिणं धर्मं विद्वान्स तु युगे युगे	BR-01-06-057-072a
आयुः शक्तिं च मर्त्यानां युगानुगमवेक्ष्य च	BR-01-06-057-072c
ब्रह्मणो ब्राह्मणानां च तथानुग्रहकाम्यया	BR-01-06-057-073a
विव्यास वेदान्यस्माच्च तस्माद्व्यास इति स्मृतः	BR-01-06-057-073c
वेदानध्यापयामास महाभारतपञ्चमान्	BR-01-06-057-074a
सुमन्तुं जैमिनिं पैलं शुकं चैव स्वमात्मजम्	BR-01-06-057-074c
प्रभुर्वरिष्ठो वरदो वैशम्पायनमेव च	BR-01-06-057-075a
संहितास्तैः पृथक्त्वेन भारतस्य प्रकाशिताः	BR-01-06-057-075c
तथा भीष्मः शान्तनवो गङ्गायाममितद्युतिः	BR-01-06-057-076a
वसुवीर्यात्समभवन्महावीर्यो महायशाः	BR-01-06-057-076c
शूले प्रोतः पुराणर्षिरचोरश्चोरशङ्कया	BR-01-06-057-077a
अणीमाण्डव्य इति वै विख्यातः सुमहायशाः	BR-01-06-057-077c
स धर्ममाहूय पुरा महर्षिरिदमुक्तवान्	BR-01-06-057-078a
इषीकया मया बाल्यादेका विद्धा शकुन्तिका	BR-01-06-057-078c
तत्किल्बिषं स्मरे धर्म नान्यत्पापमहं स्मरे	BR-01-06-057-079a
तन्मे सहस्रसमितं कस्मान्नेहाजयत्तपः	BR-01-06-057-079c
गरीयान्ब्राह्मणवधः सर्वभूतवधाद्यतः	BR-01-06-057-080a
तस्मात्त्वं किल्बिषादस्माच्छूद्रयोनौ जनिष्यसि	BR-01-06-057-080c
तेन शापेन धर्मोऽपि शूद्रयोनावजायत	BR-01-06-057-081a
विद्वान्विदुररूपेण धार्मी तनुरकिल्बिषी	BR-01-06-057-081c
सञ्जयो मुनिकल्पस्तु जज्ञे सूतो गवल्गणात्	BR-01-06-057-082a
सूर्याच्च कुन्तिकन्यायां जज्ञे कर्णो महारथः	BR-01-06-057-082c
सहजं कवचं बिभ्रत्कुण्डलोद्द्योतिताननः	BR-01-06-057-082e
अनुग्रहार्थं लोकानां विष्णुर्लोकनमस्कृतः	BR-01-06-057-083a
वसुदेवात्तु देवक्यां प्रादुर्भूतो महायशाः	BR-01-06-057-083c
अनादिनिधनो देवः स कर्ता जगतः प्रभुः	BR-01-06-057-084a
अव्यक्तमक्षरं ब्रह्म प्रधानं निर्गुणात्मकम्	BR-01-06-057-084c
आत्मानमव्ययं चैव प्रकृतिं प्रभवं परम्	BR-01-06-057-085a
पुरुषं विश्वकर्माणं सत्त्वयोगं ध्रुवाक्षरम्	BR-01-06-057-085c
अनन्तमचलं देवं हंसं नारायणं प्रभुम्	BR-01-06-057-086a
धातारमजरं नित्यं तमाहुः परमव्ययम्	BR-01-06-057-086c
पुरुषः स विभुः कर्ता सर्वभूतपितामहः	BR-01-06-057-087a
धर्मसंवर्धनार्थाय प्रजज्ञेऽन्धकवृष्णिषु	BR-01-06-057-087c
अस्त्रज्ञौ तु महावीर्यौ सर्वशस्त्रविशारदौ	BR-01-06-057-088a
सात्यकिः कृतवर्मा च नारायणमनुव्रतौ	BR-01-06-057-088c
सत्यकाद्धृदिकाच्चैव जज्ञातेऽस्त्रविशारदौ	BR-01-06-057-088e
भरद्वाजस्य च स्कन्नं द्रोण्यां शुक्रमवर्धत	BR-01-06-057-089a
महर्षेरुग्रतपसस्तस्माद्द्रोणो व्यजायत	BR-01-06-057-089c
गौतमान्मिथुनं जज्ञे शरस्तम्बाच्छरद्वतः	BR-01-06-057-090a
अश्वत्थाम्नश्च जननी कृपश्चैव महाबलः	BR-01-06-057-090c
अश्वत्थामा ततो जज्ञे द्रोणादस्त्रभृतां वरः	BR-01-06-057-090e
तथैव धृष्टद्युम्नोऽपि साक्षादग्निसमद्युतिः	BR-01-06-057-091a
वैताने कर्मणि तते पावकात्समजायत	BR-01-06-057-091c
वीरो द्रोणविनाशाय धनुषा सह वीर्यवान्	BR-01-06-057-091e
तथैव वेद्यां कृष्णापि जज्ञे तेजस्विनी शुभा	BR-01-06-057-092a
विभ्राजमाना वपुषा बिभ्रती रूपमुत्तमम्	BR-01-06-057-092c
प्रह्रादशिष्यो नग्नजित्सुबलश्चाभवत्ततः	BR-01-06-057-093a
तस्य प्रजा धर्महन्त्री जज्ञे देवप्रकोपनात्	BR-01-06-057-093c
गान्धारराजपुत्रोऽभूच्छकुनिः सौबलस्तथा	BR-01-06-057-094a
दुर्योधनस्य माता च जज्ञातेऽर्थविदावुभौ	BR-01-06-057-094c
कृष्णद्वैपायनाज्जज्ञे धृतराष्ट्रो जनेश्वरः	BR-01-06-057-095a
क्षेत्रे विचित्रवीर्यस्य पाण्डुश्चैव महाबलः	BR-01-06-057-095c
पाण्डोस्तु जज्ञिरे पञ्च पुत्रा देवसमाः पृथक्	BR-01-06-057-096a
द्वयोः स्त्रियोर्गुणज्येष्ठस्तेषामासीद्युधिष्ठिरः	BR-01-06-057-096c
धर्माद्युधिष्ठिरो जज्ञे मारुतात्तु वृकोदरः	BR-01-06-057-097a
इन्द्राद्धनञ्जयः श्रीमान्सर्वशस्त्रभृतां वरः	BR-01-06-057-097c
जज्ञाते रूपसम्पन्नावश्विभ्यां तु यमावुभौ	BR-01-06-057-098a
नकुलः सहदेवश्च गुरुशुश्रूषणे रतौ	BR-01-06-057-098c
तथा पुत्रशतं जज्ञे धृतराष्ट्रस्य धीमतः	BR-01-06-057-099a
दुर्योधनप्रभृतयो युयुत्सुः करणस्तथा	BR-01-06-057-099c
अभिमन्युः सुभद्रायामर्जुनादभ्यजायत	BR-01-06-057-100a
स्वस्रीयो वासुदेवस्य पौत्रः पाण्डोर्महात्मनः	BR-01-06-057-100c
पाण्डवेभ्योऽपि पञ्चभ्यः कृष्णायां पञ्च जज्ञिरे	BR-01-06-057-101a
कुमारा रूपसम्पन्नाः सर्वशस्त्रविशारदाः	BR-01-06-057-101c
प्रतिविन्ध्यो युधिष्ठिरात्सुतसोमो वृकोदरात्	BR-01-06-057-102a
अर्जुनाच्छ्रुतकीर्तिस्तु शतानीकस्तु नाकुलिः	BR-01-06-057-102c
तथैव सहदेवाच्च श्रुतसेनः प्रतापवान्	BR-01-06-057-103a
हिडिम्बायां च भीमेन वने जज्ञे घटोत्कचः	BR-01-06-057-103c
शिखण्डी द्रुपदाज्जज्ञे कन्या पुत्रत्वमागता	BR-01-06-057-104a
यां यक्षः पुरुषं चक्रे स्थूणः प्रियचिकीर्षया	BR-01-06-057-104c
कुरूणां विग्रहे तस्मिन्समागच्छन्बहून्यथ	BR-01-06-057-105a
राज्ञां शतसहस्राणि योत्स्यमानानि संयुगे	BR-01-06-057-105c
तेषामपरिमेयानि नामधेयानि सर्वशः	BR-01-06-057-106a
न शक्यं परिसङ्ख्यातुं वर्षाणामयुतैरपि	BR-01-06-057-106c
एते तु कीर्तिता मुख्या यैराख्यानमिदं ततम् 	BR-01-06-057-106e
	
	
	
जनमेजय उवाच	BR-01-06-058-001    
य एते कीर्तिता ब्रह्मन्ये चान्ये नानुकीर्तिताः	BR-01-06-058-001a
सम्यक्ताञ्श्रोतुमिच्छामि राज्ञश्चान्यान्सुवर्चसः	BR-01-06-058-001c
यदर्थमिह सम्भूता देवकल्पा महारथाः	BR-01-06-058-002a
भुवि तन्मे महाभाग सम्यगाख्यातुमर्हसि	BR-01-06-058-002c
वैशम्पायन उवाच	BR-01-06-058-003 
रहस्यं खल्विदं राजन्देवानामिति नः श्रुतम्	BR-01-06-058-003a
तत्तु ते कथयिष्यामि नमस्कृत्वा स्वयम्भुवे	BR-01-06-058-003c
त्रिःसप्तकृत्वः पृथिवीं कृत्वा निःक्षत्रियां पुरा	BR-01-06-058-004a
जामदग्न्यस्तपस्तेपे महेन्द्रे पर्वतोत्तमे	BR-01-06-058-004c
तदा निःक्षत्रिये लोके भार्गवेण कृते सति	BR-01-06-058-005a
ब्राह्मणान्क्षत्रिया राजन्गर्भार्थिन्योऽभिचक्रमुः	BR-01-06-058-005c
ताभिः सह समापेतुर्ब्राह्मणाः संशितव्रताः	BR-01-06-058-006a
ऋतावृतौ नरव्याघ्र न कामान्नानृतौ तथा	BR-01-06-058-006c
तेभ्यस्तु लेभिरे गर्भान्क्षत्रियास्ताः सहस्रशः	BR-01-06-058-007a
ततः सुषुविरे राजन्क्षत्रियान्वीर्यसम्मतान्	BR-01-06-058-007c
कुमारांश्च कुमारीश्च पुनः क्षत्राभिवृद्धये	BR-01-06-058-007e
एवं तद्ब्राह्मणैः क्षत्रं क्षत्रियासु तपस्विभिः	BR-01-06-058-008a
जातमृध्यत धर्मेण सुदीर्घेणायुषान्वितम्	BR-01-06-058-008c
चत्वारोऽपि तदा वर्णा बभूवुर्ब्राह्मणोत्तराः	BR-01-06-058-008e
अभ्यगच्छन्नृतौ नारीं न कामान्नानृतौ तथा	BR-01-06-058-009a
तथैवान्यानि भूतानि तिर्यग्योनिगतान्यपि	BR-01-06-058-009c
ऋतौ दारांश्च गच्छन्ति तदा स्म भरतर्षभ	BR-01-06-058-009e
ततोऽवर्धन्त धर्मेण सहस्रशतजीविनः	BR-01-06-058-010a
ताः प्रजाः पृथिवीपाल धर्मव्रतपरायणाः	BR-01-06-058-010c
आधिभिर्व्याधिभिश्चैव विमुक्ताः सर्वशो नराः	BR-01-06-058-010e
अथेमां सागरापाङ्गां गां गजेन्द्रगताखिलाम्	BR-01-06-058-011a
अध्यतिष्ठत्पुनः क्षत्रं सशैलवनकाननाम्	BR-01-06-058-011c
प्रशासति पुनः क्षत्रे धर्मेणेमां वसुन्धराम्	BR-01-06-058-012a
ब्राह्मणाद्यास्तदा वर्णा लेभिरे मुदमुत्तमाम्	BR-01-06-058-012c
कामक्रोधोद्भवान्दोषान्निरस्य च नराधिपाः	BR-01-06-058-013a
दण्डं दण्ड्येषु धर्मेण प्रणयन्तोऽन्वपालयन्	BR-01-06-058-013c
तथा धर्मपरे क्षत्रे सहस्राक्षः शतक्रतुः	BR-01-06-058-014a
स्वादु देशे च काले च ववर्षाप्याययन्प्रजाः	BR-01-06-058-014c
न बाल एव म्रियते तदा कश्चिन्नराधिप	BR-01-06-058-015a
न च स्त्रियं प्रजानाति कश्चिदप्राप्तयौवनः	BR-01-06-058-015c
एवमायुष्मतीभिस्तु प्रजाभिर्भरतर्षभ	BR-01-06-058-016a
इयं सागरपर्यन्ता समापूर्यत मेदिनी	BR-01-06-058-016c
ईजिरे च महायज्ञैः क्षत्रिया बहुदक्षिणैः	BR-01-06-058-017a
साङ्गोपनिषदान्वेदान्विप्राश्चाधीयते तदा	BR-01-06-058-017c
न च विक्रीणते ब्रह्म ब्राह्मणाः स्म तदा नृप	BR-01-06-058-018a
न च शूद्रसमाभ्याशे वेदानुच्चारयन्त्युत	BR-01-06-058-018c
कारयन्तः कृषिं गोभिस्तथा वैश्याः क्षिताविह	BR-01-06-058-019a
न गामयुञ्जन्त धुरि कृशाङ्गाश्चाप्यजीवयन्	BR-01-06-058-019c
फेनपांश्च तथा वत्सान्न दुहन्ति स्म मानवाः	BR-01-06-058-020a
न कूटमानैर्वणिजः पण्यं विक्रीणते तदा	BR-01-06-058-020c
कर्माणि च नरव्याघ्र धर्मोपेतानि मानवाः	BR-01-06-058-021a
धर्ममेवानुपश्यन्तश्चक्रुर्धर्मपरायणाः	BR-01-06-058-021c
स्वकर्मनिरताश्चासन्सर्वे वर्णा नराधिप	BR-01-06-058-022a
एवं तदा नरव्याघ्र धर्मो न ह्रसते क्वचित्	BR-01-06-058-022c
काले गावः प्रसूयन्ते नार्यश्च भरतर्षभ	BR-01-06-058-023a
फलन्त्यृतुषु वृक्षाश्च पुष्पाणि च फलानि च	BR-01-06-058-023c
एवं कृतयुगे सम्यग्वर्तमाने तदा नृप	BR-01-06-058-024a
आपूर्यत मही कृत्स्ना प्राणिभिर्बहुभिर्भृशम्	BR-01-06-058-024c
ततः समुदिते लोके मानुषे भरतर्षभ	BR-01-06-058-025a
असुरा जज्ञिरे क्षेत्रे राज्ञां मनुजपुङ्गव	BR-01-06-058-025c
आदित्यैर्हि तदा दैत्या बहुशो निर्जिता युधि	BR-01-06-058-026a
ऐश्वर्याद्भ्रंशिताश्चापि सम्बभूवुः क्षिताविह	BR-01-06-058-026c
इह देवत्वमिच्छन्तो मानुषेषु मनस्विनः	BR-01-06-058-027a
जज्ञिरे भुवि भूतेषु तेषु तेष्वसुरा विभो	BR-01-06-058-027c
गोष्वश्वेषु च राजेन्द्र खरोष्ट्रमहिषेषु च	BR-01-06-058-028a
क्रव्यादेषु च भूतेषु गजेषु च मृगेषु च	BR-01-06-058-028c
जातैरिह महीपाल जायमानैश्च तैर्मही	BR-01-06-058-029a
न शशाकात्मनात्मानमियं धारयितुं धरा	BR-01-06-058-029c
अथ जाता महीपालाः केचिद्बलसमन्विताः	BR-01-06-058-030a
दितेः पुत्रा दनोश्चैव तस्माल्लोकादिह च्युताः	BR-01-06-058-030c
वीर्यवन्तोऽवलिप्तास्ते नानारूपधरा महीम्	BR-01-06-058-031a
इमां सागरपर्यन्तां परीयुररिमर्दनाः	BR-01-06-058-031c
ब्राह्मणान्क्षत्रियान्वैश्याञ्शूद्रांश्चैवाप्यपीडयन्	BR-01-06-058-032a
अन्यानि चैव भूतानि पीडयामासुरोजसा	BR-01-06-058-032c
त्रासयन्तो विनिघ्नन्तस्तांस्तान्भूतगणांश्च ते	BR-01-06-058-033a
विचेरुः सर्वतो राजन्महीं शतसहस्रशः	BR-01-06-058-033c
आश्रमस्थान्महर्षींश्च धर्षयन्तस्ततस्ततः	BR-01-06-058-034a
अब्रह्मण्या वीर्यमदा मत्ता मदबलेन च	BR-01-06-058-034c
एवं वीर्यबलोत्सिक्तैर्भूरियं तैर्महासुरैः	BR-01-06-058-035a
पीड्यमाना महीपाल ब्रह्माणमुपचक्रमे	BR-01-06-058-035c
न हीमां पवनो राजन्न नागा न नगा महीम्	BR-01-06-058-036a
तदा धारयितुं शेकुराक्रान्तां दानवैर्बलात्	BR-01-06-058-036c
ततो मही महीपाल भारार्ता भयपीडिता	BR-01-06-058-037a
जगाम शरणं देवं सर्वभूतपितामहम्	BR-01-06-058-037c
सा संवृतं महाभागैर्देवद्विजमहर्षिभिः	BR-01-06-058-038a
ददर्श देवं ब्रह्माणं लोककर्तारमव्ययम्	BR-01-06-058-038c
गन्धर्वैरप्सरोभिश्च बन्दिकर्मसु निष्ठितैः	BR-01-06-058-039a
वन्द्यमानं मुदोपेतैर्ववन्दे चैनमेत्य सा	BR-01-06-058-039c
अथ विज्ञापयामास भूमिस्तं शरणार्थिनी	BR-01-06-058-040a
सन्निधौ लोकपालानां सर्वेषामेव भारत	BR-01-06-058-040c
तत्प्रधानात्मनस्तस्य भूमेः कृत्यं स्वयम्भुवः	BR-01-06-058-041a
पूर्वमेवाभवद्राजन्विदितं परमेष्ठिनः	BR-01-06-058-041c
स्रष्टा हि जगतः कस्मान्न सम्बुध्येत भारत	BR-01-06-058-042a
सुरासुराणां लोकानामशेषेण मनोगतम्	BR-01-06-058-042c
तमुवाच महाराज भूमिं भूमिपतिर्विभुः	BR-01-06-058-043a
प्रभवः सर्वभूतानामीशः शम्भुः प्रजापतिः	BR-01-06-058-043c
यदर्थमसि सम्प्राप्ता मत्सकाशं वसुन्धरे	BR-01-06-058-044a
तदर्थं सन्नियोक्ष्यामि सर्वानेव दिवौकसः	BR-01-06-058-044c
इत्युक्त्वा स महीं देवो ब्रह्मा राजन्विसृज्य च	BR-01-06-058-045a
आदिदेश तदा सर्वान्विबुधान्भूतकृत्स्वयम्	BR-01-06-058-045c
अस्या भूमेर्निरसितुं भारं भागैः पृथक्पृथक्	BR-01-06-058-046a
अस्यामेव प्रसूयध्वं विरोधायेति चाब्रवीत्	BR-01-06-058-046c
तथैव च समानीय गन्धर्वाप्सरसां गणान्	BR-01-06-058-047a
उवाच भगवान्सर्वानिदं वचनमुत्तमम्	BR-01-06-058-047c
स्वैरंशैः सम्प्रसूयध्वं यथेष्टं मानुषेष्विति	BR-01-06-058-047e
अथ शक्रादयः सर्वे श्रुत्वा सुरगुरोर्वचः	BR-01-06-058-048a
तथ्यमर्थ्यं च पथ्यं च तस्य ते जगृहुस्तदा	BR-01-06-058-048c
अथ ते सर्वशोंऽशैः स्वैर्गन्तुं भूमिं कृतक्षणाः	BR-01-06-058-049a
नारायणममित्रघ्नं वैकुण्ठमुपचक्रमुः	BR-01-06-058-049c
यः स चक्रगदापाणिः पीतवासासितप्रभः	BR-01-06-058-050a
पद्मनाभः सुरारिघ्नः पृथुचार्वञ्चितेक्षणः	BR-01-06-058-050c
तं भुवः शोधनायेन्द्र उवाच पुरुषोत्तमम्	BR-01-06-058-051a
अंशेनावतरस्वेति तथेत्याह च तं हरिः	BR-01-06-058-051c
वैशम्पायन उवाच	BR-01-06-059-001
अथ नारायणेनेन्द्रश्चकार सह संविदम्	BR-01-06-059-001a
अवतर्तुं महीं स्वर्गादंशतः सहितः सुरैः	BR-01-06-059-001c
आदिश्य च स्वयं शक्रः सर्वानेव दिवौकसः	BR-01-06-059-002a
निर्जगाम पुनस्तस्मात्क्षयान्नारायणस्य ह	BR-01-06-059-002c
तेऽमरारिविनाशाय सर्वलोकहिताय च	BR-01-06-059-003a
अवतेरुः क्रमेणेमां महीं स्वर्गाद्दिवौकसः	BR-01-06-059-003c
ततो ब्रह्मर्षिवंशेषु पार्थिवर्षिकुलेषु च	BR-01-06-059-004a
जज्ञिरे राजशार्दूल यथाकामं दिवौकसः	BR-01-06-059-004c
दानवान्राक्षसांश्चैव गन्धर्वान्पन्नगांस्तथा	BR-01-06-059-005a
पुरुषादानि चान्यानि जघ्नुः सत्त्वान्यनेकशः	BR-01-06-059-005c
दानवा राक्षसाश्चैव गन्धर्वाः पन्नगास्तथा	BR-01-06-059-006a
न तान्बलस्थान्बाल्येऽपि जघ्नुर्भरतसत्तम	BR-01-06-059-006c
जनमेजय उवाच	BR-01-06-059-007
देवदानवसङ्घानां गन्धर्वाप्सरसां तथा	BR-01-06-059-007a
मानवानां च सर्वेषां तथा वै यक्षरक्षसाम्	BR-01-06-059-007c
श्रोतुमिच्छामि तत्त्वेन सम्भवं कृत्स्नमादितः	BR-01-06-059-008a
प्राणिनां चैव सर्वेषां सर्वशः सर्वविद्ध्यसि	BR-01-06-059-008c
वैशम्पायन उवाच	BR-01-06-059-009
हन्त ते कथयिष्यामि नमस्कृत्वा स्वयम्भुवे	BR-01-06-059-009a
सुरादीनामहं सम्यग्लोकानां प्रभवाप्ययम्	BR-01-06-059-009c
ब्रह्मणो मानसाः पुत्रा विदिताः षण्महर्षयः	BR-01-06-059-010a
मरीचिरत्र्यङ्गिरसौ पुलस्त्यः पुलहः क्रतुः	BR-01-06-059-010c
मरीचेः कश्यपः पुत्रः कश्यपात्तु इमाः प्रजाः	BR-01-06-059-011a
प्रजज्ञिरे महाभागा दक्षकन्यास्त्रयोदश	BR-01-06-059-011c
अदितिर्दितिर्दनुः काला अनायुः सिंहिका मुनिः	BR-01-06-059-012a
क्रोधा प्रावा अरिष्टा च विनता कपिला तथा	BR-01-06-059-012c
कद्रूश्च मनुजव्याघ्र दक्षकन्यैव भारत	BR-01-06-059-013a
एतासां वीर्यसम्पन्नं पुत्रपौत्रमनन्तकम्	BR-01-06-059-013c
अदित्यां द्वादशादित्याः सम्भूता भुवनेश्वराः	BR-01-06-059-014a
ये राजन्नामतस्तांस्ते कीर्तयिष्यामि भारत	BR-01-06-059-014c
धाता मित्रोऽर्यमा शक्रो वरुणश्चांश एव च	BR-01-06-059-015a
भगो विवस्वान्पूषा च सविता दशमस्तथा	BR-01-06-059-015c
एकादशस्तथा त्वष्टा विष्णुर्द्वादश उच्यते	BR-01-06-059-016a
जघन्यजः स सर्वेषामादित्यानां गुणाधिकः	BR-01-06-059-016c
एक एव दितेः पुत्रो हिरण्यकशिपुः स्मृतः	BR-01-06-059-017a
नाम्ना ख्यातास्तु तस्येमे पुत्राः पञ्च महात्मनः	BR-01-06-059-017c
प्रह्रादः पूर्वजस्तेषां संह्रादस्तदनन्तरम्	BR-01-06-059-018a
अनुह्रादस्तृतीयोऽभूत्तस्माच्च शिबिबाष्कलौ	BR-01-06-059-018c
प्रह्रादस्य त्रयः पुत्राः ख्याताः सर्वत्र भारत	BR-01-06-059-019a
विरोचनश्च कुम्भश्च निकुम्भश्चेति विश्रुताः	BR-01-06-059-019c
विरोचनस्य पुत्रोऽभूद्बलिरेकः प्रतापवान्	BR-01-06-059-020a
बलेश्च प्रथितः पुत्रो बाणो नाम महासुरः	BR-01-06-059-020c
चत्वारिंशद्दनोः पुत्राः ख्याताः सर्वत्र भारत	BR-01-06-059-021a
तेषां प्रथमजो राजा विप्रचित्तिर्महायशाः	BR-01-06-059-021c
शम्बरो नमुचिश्चैव पुलोमा चेति विश्रुतः	BR-01-06-059-022a
असिलोमा च केशी च दुर्जयश्चैव दानवः	BR-01-06-059-022c
अयःशिरा अश्वशिरा अयःशङ्कुश्च वीर्यवान्	BR-01-06-059-023a
तथा गगनमूर्धा च वेगवान्केतुमांश्च यः	BR-01-06-059-023c
स्वर्भानुरश्वोऽश्वपतिर्वृषपर्वाजकस्तथा	BR-01-06-059-024a
अश्वग्रीवश्च सूक्ष्मश्च तुहुण्डश्च महासुरः	BR-01-06-059-024c
इसृपा एकचक्रश्च विरूपाक्षो हराहरौ	BR-01-06-059-025a
निचन्द्रश्च निकुम्भश्च कुपथः कापथस्तथा	BR-01-06-059-025c
शरभः शलभश्चैव सूर्याचन्द्रमसौ तथा	BR-01-06-059-026a
इति ख्याता दनोर्वंशे दानवाः परिकीर्तिताः	BR-01-06-059-026c
अन्यौ तु खलु देवानां सूर्याचन्द्रमसौ स्मृतौ	BR-01-06-059-026e
इमे च वंशे प्रथिताः सत्त्ववन्तो महाबलाः	BR-01-06-059-027a
दनुपुत्रा महाराज दश दानवपुङ्गवाः	BR-01-06-059-027c
एकाक्षो मृतपा वीरः प्रलम्बनरकावपि	BR-01-06-059-028a
वातापिः शत्रुतपनः शठश्चैव महासुरः	BR-01-06-059-028c
गविष्ठश्च दनायुश्च दीर्घजिह्वश्च दानवः	BR-01-06-059-029a
असङ्ख्येयाः स्मृतास्तेषां पुत्राः पौत्राश्च भारत	BR-01-06-059-029c
सिंहिका सुषुवे पुत्रं राहुं चन्द्रार्कमर्दनम्	BR-01-06-059-030a
सुचन्द्रं चन्द्रहन्तारं तथा चन्द्रविमर्दनम्	BR-01-06-059-030c
क्रूरस्वभावं क्रूरायाः पुत्रपौत्रमनन्तकम्	BR-01-06-059-031a
गणः क्रोधवशो नाम क्रूरकर्मारिमर्दनः	BR-01-06-059-031c
अनायुषः पुनः पुत्राश्चत्वारोऽसुरपुङ्गवाः	BR-01-06-059-032a
विक्षरो बलवीरौ च वृत्रश्चैव महासुरः	BR-01-06-059-032c
कालायाः प्रथिताः पुत्राः कालकल्पाः प्रहारिणः	BR-01-06-059-033a
भुवि ख्याता महावीर्या दानवेषु परन्तपाः	BR-01-06-059-033c
विनाशनश्च क्रोधश्च हन्ता क्रोधस्य चापरः	BR-01-06-059-034a
क्रोधशत्रुस्तथैवान्यः कालेया इति विश्रुताः	BR-01-06-059-034c
असुराणामुपाध्यायः शुक्रस्त्वृषिसुतोऽभवत्	BR-01-06-059-035a
ख्याताश्चोशनसः पुत्राश्चत्वारोऽसुरयाजकाः	BR-01-06-059-035c
त्वष्टावरस्तथात्रिश्च द्वावन्यौ मन्त्रकर्मिणौ	BR-01-06-059-036a
तेजसा सूर्यसङ्काशा ब्रह्मलोकप्रभावनाः	BR-01-06-059-036c
इत्येष वंशप्रभवः कथितस्ते तरस्विनाम्	BR-01-06-059-037a
असुराणां सुराणां च पुराणे संश्रुतो मया	BR-01-06-059-037c
एतेषां यदपत्यं तु न शक्यं तदशेषतः	BR-01-06-059-038a
प्रसङ्ख्यातुं महीपाल गुणभूतमनन्तकम्	BR-01-06-059-038c
तार्क्ष्यश्चारिष्टनेमिश्च तथैव गरुडारुणौ	BR-01-06-059-039a
आरुणिर्वारुणिश्चैव वैनतेया इति स्मृताः	BR-01-06-059-039c
शेषोऽनन्तो वासुकिश्च तक्षकश्च भुजङ्गमः	BR-01-06-059-040a
कूर्मश्च कुलिकश्चैव काद्रवेया महाबलाः	BR-01-06-059-040c
भीमसेनोग्रसेनौ च सुपर्णो वरुणस्तथा	BR-01-06-059-041a
गोपतिर्धृतराष्ट्रश्च सूर्यवर्चाश्च सप्तमः	BR-01-06-059-041c
पत्रवानर्कपर्णश्च प्रयुतश्चैव विश्रुतः	BR-01-06-059-042a
भीमश्चित्ररथश्चैव विख्यातः सर्वविद्वशी	BR-01-06-059-042c
तथा शालिशिरा राजन्प्रद्युम्नश्च चतुर्दशः	BR-01-06-059-043a
कलिः पञ्चदशश्चैव नारदश्चैव षोडशः	BR-01-06-059-043c
इत्येते देवगन्धर्वा मौनेयाः परिकीर्तिताः	BR-01-06-059-043e
अतस्तु भूतान्यन्यानि कीर्तयिष्यामि भारत	BR-01-06-059-044a
अनवद्यामनुवशामनूनामरुणां प्रियाम्	BR-01-06-059-044c
अनूपां सुभगां भासीमिति प्रावा व्यजायत	BR-01-06-059-044e
सिद्धः पूर्णश्च बर्ही च पूर्णाशश्च महायशाः	BR-01-06-059-045a
ब्रह्मचारी रतिगुणः सुपर्णश्चैव सप्तमः	BR-01-06-059-045c
विश्वावसुश्च भानुश्च सुचन्द्रो दशमस्तथा	BR-01-06-059-046a
इत्येते देवगन्धर्वाः प्रावेयाः परिकीर्तिताः	BR-01-06-059-046c
इमं त्वप्सरसां वंशं विदितं पुण्यलक्षणम्	BR-01-06-059-047a
प्रावासूत महाभागा देवी देवर्षितः पुरा	BR-01-06-059-047c
अलम्बुसा मिश्रकेषी विद्युत्पर्णा तुलानघा	BR-01-06-059-048a
अरुणा रक्षिता चैव रम्भा तद्वन्मनोरमा	BR-01-06-059-048c
असिता च सुबाहुश्च सुव्रता सुभुजा तथा	BR-01-06-059-049a
सुप्रिया चातिबाहुश्च विख्यातौ च हहाहुहू	BR-01-06-059-049c
तुम्बुरुश्चेति चत्वारः स्मृता गन्धर्वसत्तमाः	BR-01-06-059-049e
अमृतं ब्राह्मणा गावो गन्धर्वाप्सरसस्तथा	BR-01-06-059-050a
अपत्यं कपिलायास्तु पुराणे परिकीर्तितम्	BR-01-06-059-050c
इति ते सर्वभूतानां सम्भवः कथितो मया	BR-01-06-059-051a
यथावत्परिसङ्ख्यातो गन्धर्वाप्सरसां तथा	BR-01-06-059-051c
भुजगानां सुपर्णानां रुद्राणां मरुतां तथा	BR-01-06-059-052a
गवां च ब्राह्मणानां च श्रीमतां पुण्यकर्मणाम्	BR-01-06-059-052c
आयुष्यश्चैव पुण्यश्च धन्यः श्रुतिसुखावहः	BR-01-06-059-053a
श्रोतव्यश्चैव सततं श्राव्यश्चैवानसूयता	BR-01-06-059-053c
इमं तु वंशं नियमेन यः पठेन्महात्मनां ब्राह्मणदेवसन्निधौ	BR-01-06-059-054a
अपत्यलाभं लभते स पुष्कलं; श्रियं यशः प्रेत्य च शोभनां गतिम् 	BR-01-06-059-054c
वैशम्पायन उवाच 	BR-01-06-060-001    
ब्रह्मणो मानसाः पुत्रा विदिताः षण्महर्षयः	BR-01-06-060-001a
एकादश सुताः स्थाणोः ख्याताः परममानसाः	BR-01-06-060-001c
मृगव्याधश्च शर्वश्च निर्ऋतिश्च महायशाः	BR-01-06-060-002a
अजैकपादहिर्बुध्न्यः पिनाकी च परन्तपः	BR-01-06-060-002c
दहनोऽथेश्वरश्चैव कपाली च महाद्युतिः	BR-01-06-060-003a
स्थाणुर्भवश्च भगवान्रुद्रा एकादश स्मृताः	BR-01-06-060-003c
मरीचिरङ्गिरा अत्रिः पुलस्त्यः पुलहः क्रतुः	BR-01-06-060-004a
षडेते ब्रह्मणः पुत्रा वीर्यवन्तो महर्षयः	BR-01-06-060-004c
त्रयस्त्वङ्गिरसः पुत्रा लोके सर्वत्र विश्रुताः	BR-01-06-060-005a
बृहस्पतिरुतथ्यश्च संवर्तश्च धृतव्रताः	BR-01-06-060-005c
अत्रेस्तु बहवः पुत्राः श्रूयन्ते मनुजाधिप	BR-01-06-060-006a
सर्वे वेदविदः सिद्धाः शान्तात्मानो महर्षयः	BR-01-06-060-006c
राक्षसास्तु पुलस्त्यस्य वानराः किन्नरास्तथा	BR-01-06-060-007a
पुलहस्य मृगाः सिंहा व्याघ्राः किम्पुरुषास्तथा	BR-01-06-060-007c
क्रतोः क्रतुसमाः पुत्राः पतङ्गसहचारिणः	BR-01-06-060-008a
विश्रुतास्त्रिषु लोकेषु सत्यव्रतपरायणाः	BR-01-06-060-008c
दक्षस्त्वजायताङ्गुष्ठाद्दक्षिणाद्भगवानृषिः	BR-01-06-060-009a
ब्रह्मणः पृथिवीपाल पुत्रः पुत्रवतां वरः	BR-01-06-060-009c
वामादजायताङ्गुष्ठाद्भार्या तस्य महात्मनः	BR-01-06-060-010a
तस्यां पञ्चाशतं कन्याः स एवाजनयन्मुनिः	BR-01-06-060-010c
ताः सर्वास्त्वनवद्याङ्ग्यः कन्याः कमललोचनाः	BR-01-06-060-011a
पुत्रिकाः स्थापयामास नष्टपुत्रः प्रजापतिः	BR-01-06-060-011c
ददौ स दश धर्माय सप्तविंशतिमिन्दवे	BR-01-06-060-012a
दिव्येन विधिना राजन्कश्यपाय त्रयोदश	BR-01-06-060-012c
नामतो धर्मपत्न्यस्ताः कीर्त्यमाना निबोध मे	BR-01-06-060-013a
कीर्तिर्लक्ष्मीर्धृतिर्मेधा पुष्टिः श्रद्धा क्रिया तथा	BR-01-06-060-013c
बुद्धिर्लज्जा मतिश्चैव पत्न्यो धर्मस्य ता दश	BR-01-06-060-014a
द्वाराण्येतानि धर्मस्य विहितानि स्वयम्भुवा	BR-01-06-060-014c
सप्तविंशति सोमस्य पत्न्यो लोके परिश्रुताः	BR-01-06-060-015a
कालस्य नयने युक्ताः सोमपत्न्यः शुभव्रताः	BR-01-06-060-015c
सर्वा नक्षत्रयोगिन्यो लोकयात्राविधौ स्थिताः	BR-01-06-060-015e
पितामहो मुनिर्देवस्तस्य पुत्रः प्रजापतिः	BR-01-06-060-016a
तस्याष्टौ वसवः पुत्रास्तेषां वक्ष्यामि विस्तरम्	BR-01-06-060-016c
धरो ध्रुवश्च सोमश्च अहश्चैवानिलोऽनलः	BR-01-06-060-017a
प्रत्यूषश्च प्रभासश्च वसवोऽष्टाविति स्मृताः	BR-01-06-060-017c
धूम्रायाश्च धरः पुत्रो ब्रह्मविद्यो ध्रुवस्तथा	BR-01-06-060-018a
चन्द्रमास्तु मनस्विन्याः श्वसायाः श्वसनस्तथा	BR-01-06-060-018c
रतायाश्चाप्यहः पुत्रः शाण्डिल्याश्च हुताशनः	BR-01-06-060-019a
प्रत्यूषश्च प्रभासश्च प्रभातायाः सुतौ स्मृतौ	BR-01-06-060-019c
धरस्य पुत्रो द्रविणो हुतहव्यवहस्तथा	BR-01-06-060-020a
ध्रुवस्य पुत्रो भगवान्कालो लोकप्रकालनः	BR-01-06-060-020c
सोमस्य तु सुतो वर्चा वर्चस्वी येन जायते	BR-01-06-060-021a
मनोहरायाः शिशिरः प्राणोऽथ रमणस्तथा	BR-01-06-060-021c
अह्नः सुतः स्मृतो ज्योतिः श्रमः शान्तस्तथा मुनिः	BR-01-06-060-022a
अग्नेः पुत्रः कुमारस्तु श्रीमाञ्शरवणालयः	BR-01-06-060-022c
तस्य शाखो विशाखश्च नैगमेशश्च पृष्ठजः	BR-01-06-060-023a
कृत्तिकाभ्युपपत्तेश्च कार्त्तिकेय इति स्मृतः	BR-01-06-060-023c
अनिलस्य शिवा भार्या तस्याः पुत्रः पुरोजवः	BR-01-06-060-024a
अविज्ञातगतिश्चैव द्वौ पुत्रावनिलस्य तु	BR-01-06-060-024c
प्रत्यूषस्य विदुः पुत्रमृषिं नाम्नाथ देवलम्	BR-01-06-060-025a
द्वौ पुत्रौ देवलस्यापि क्षमावन्तौ मनीषिणौ	BR-01-06-060-025c
बृहस्पतेस्तु भगिनी वरस्त्री ब्रह्मचारिणी	BR-01-06-060-026a
योगसिद्धा जगत्सर्वमसक्तं विचरत्युत	BR-01-06-060-026c
प्रभासस्य तु भार्या सा वसूनामष्टमस्य ह	BR-01-06-060-026e
विश्वकर्मा महाभागो जज्ञे शिल्पप्रजापतिः	BR-01-06-060-027a
कर्ता शिल्पसहस्राणां त्रिदशानां च वर्धकिः	BR-01-06-060-027c
भूषणानां च सर्वेषां कर्ता शिल्पवतां वरः	BR-01-06-060-028a
यो दिव्यानि विमानानि देवतानां चकार ह	BR-01-06-060-028c
मनुष्याश्चोपजीवन्ति यस्य शिल्पं महात्मनः	BR-01-06-060-029a
पूजयन्ति च यं नित्यं विश्वकर्माणमव्ययम्	BR-01-06-060-029c
स्तनं तु दक्षिणं भित्त्वा ब्रह्मणो नरविग्रहः	BR-01-06-060-030a
निःसृतो भगवान्धर्मः सर्वलोकसुखावहः	BR-01-06-060-030c
त्रयस्तस्य वराः पुत्राः सर्वभूतमनोहराः	BR-01-06-060-031a
शमः कामश्च हर्षश्च तेजसा लोकधारिणः	BR-01-06-060-031c
कामस्य तु रतिर्भार्या शमस्य प्राप्तिरङ्गना	BR-01-06-060-032a
नन्दी तु भार्या हर्षस्य यत्र लोकाः प्रतिष्ठिताः	BR-01-06-060-032c
मरीचेः कश्यपः पुत्रः कश्यपस्य सुरासुराः	BR-01-06-060-033a
जज्ञिरे नृपशार्दूल लोकानां प्रभवस्तु सः	BR-01-06-060-033c
त्वाष्ट्री तु सवितुर्भार्या वडवारूपधारिणी	BR-01-06-060-034a
असूयत महाभागा सान्तरिक्षेऽश्विनावुभौ	BR-01-06-060-034c
द्वादशैवादितेः पुत्राः शक्रमुख्या नराधिप	BR-01-06-060-035a
तेषामवरजो विष्णुर्यत्र लोकाः प्रतिष्ठिताः	BR-01-06-060-035c
त्रयस्त्रिंशत इत्येते देवास्तेषामहं तव	BR-01-06-060-036a
अन्वयं सम्प्रवक्ष्यामि पक्षैश्च कुलतो गणान्	BR-01-06-060-036c
रुद्राणामपरः पक्षः साध्यानां मरुतां तथा	BR-01-06-060-037a
वसूनां भार्गवं विद्याद्विश्वेदेवांस्तथैव च	BR-01-06-060-037c
वैनतेयस्तु गरुडो बलवानरुणस्तथा	BR-01-06-060-038a
बृहस्पतिश्च भगवानादित्येष्वेव गण्यते	BR-01-06-060-038c
अश्विभ्यां गुह्यकान्विद्धि सर्वौषध्यस्तथा पशून्	BR-01-06-060-039a
एष देवगणो राजन्कीर्तितस्तेऽनुपूर्वशः	BR-01-06-060-039c
यं कीर्तयित्वा मनुजः सर्वपापैः प्रमुच्यते	BR-01-06-060-039e
ब्रह्मणो हृदयं भित्त्वा निःसृतो भगवान्भृगुः	BR-01-06-060-040a
भृगोः पुत्रः कविर्विद्वाञ्शुक्रः कविसुतो ग्रहः	BR-01-06-060-040c
त्रैलोक्यप्राणयात्रार्थे वर्षावर्षे भयाभये	BR-01-06-060-041a
स्वयम्भुवा नियुक्तः सन्भुवनं परिधावति	BR-01-06-060-041c
योगाचार्यो महाबुद्धिर्दैत्यानामभवद्गुरुः	BR-01-06-060-042a
सुराणां चापि मेधावी ब्रह्मचारी यतव्रतः	BR-01-06-060-042c
तस्मिन्नियुक्ते विभुना योगक्षेमाय भार्गवे	BR-01-06-060-043a
अन्यमुत्पादयामास पुत्रं भृगुरनिन्दितम्	BR-01-06-060-043c
च्यवनं दीप्ततपसं धर्मात्मानं मनीषिणम्	BR-01-06-060-044a
यः स रोषाच्च्युतो गर्भान्मातुर्मोक्षाय भारत	BR-01-06-060-044c
आरुषी तु मनोः कन्या तस्य पत्नी मनीषिणः	BR-01-06-060-045a
और्वस्तस्यां समभवदूरुं भित्त्वा महायशाः	BR-01-06-060-045c
महातपा महातेजा बाल एव गुणैर्युतः	BR-01-06-060-045e 
ऋचीकस्तस्य पुत्रस्तु जमदग्निस्ततोऽभवत्	BR-01-06-060-046a
जमदग्नेस्तु चत्वार आसन्पुत्रा महात्मनः	BR-01-06-060-046c
रामस्तेषां जघन्योऽभूदजघन्यैर्गुणैर्युतः	BR-01-06-060-047a
सर्वशस्त्रास्त्रकुशलः क्षत्रियान्तकरो वशी	BR-01-06-060-047c
और्वस्यासीत्पुत्रशतं जमदग्निपुरोगमम्	BR-01-06-060-048a
तेषां पुत्रसहस्राणि बभूवुर्भृगुविस्तरः	BR-01-06-060-048c
द्वौ पुत्रौ ब्रह्मणस्त्वन्यौ ययोस्तिष्ठति लक्षणम्	BR-01-06-060-049a
लोके धाता विधाता च यौ स्थितौ मनुना सह	BR-01-06-060-049c
तयोरेव स्वसा देवी लक्ष्मीः पद्मगृहा शुभा	BR-01-06-060-050a
तस्यास्तु मानसाः पुत्रास्तुरगा व्योमचारिणः	BR-01-06-060-050c
वरुणस्य भार्या ज्येष्ठा तु शुक्राद्देवी व्यजायत	BR-01-06-060-051a
तस्याः पुत्रं बलं विद्धि सुरां च सुरनन्दिनीम्	BR-01-06-060-051c
प्रजानामन्नकामानामन्योन्यपरिभक्षणात्	BR-01-06-060-052a
अधर्मस्तत्र सञ्जातः सर्वभूतविनाशनः	BR-01-06-060-052c
तस्यापि निर्ऋतिर्भार्या नैर्ऋता येन राक्षसाः	BR-01-06-060-053a
घोरास्तस्यास्त्रयः पुत्राः पापकर्मरताः सदा	BR-01-06-060-053c
 भयो महाभयश्चैव मृत्युर्भूतान्तकस्तथा	BR-01-06-060-053e  
काकीं श्येनीं च भासीं च धृतराष्ट्रीं तथा शुकीम्	BR-01-06-060-054a
ताम्रा तु सुषुवे देवी पञ्चैता लोकविश्रुताः	BR-01-06-060-054c
उलूकान्सुषुवे काकी श्येनी श्येनान्व्यजायत	BR-01-06-060-055a
भासी भासानजनयद्गृध्रांश्चैव जनाधिप	BR-01-06-060-055c
धृतराष्ट्री तु हंसांश्च कलहंसांश्च सर्वशः	BR-01-06-060-056a
चक्रवाकांश्च भद्रं ते प्रजज्ञे सा तु भामिनी	BR-01-06-060-056c
शुकी विजज्ञे धर्मज्ञ शुकानेव मनस्विनी	BR-01-06-060-057a
कल्याणगुणसम्पन्ना सर्वलक्षणपूजिता	BR-01-06-060-057c
नव क्रोधवशा नारीः प्रजज्ञेऽप्यात्मसम्भवाः	BR-01-06-060-058a
मृगीं च मृगमन्दां च हरिं भद्रमनामपि	BR-01-06-060-058c
मातङ्गीमथ शार्दूलीं श्वेतां सुरभिमेव च	BR-01-06-060-059a
सर्वलक्षणसम्पन्नां सुरसां च यशस्विनीम्	BR-01-06-060-059c
अपत्यं तु मृगाः सर्वे मृग्या नरवरात्मज	BR-01-06-060-060a
ऋक्षाश्च मृगमन्दायाः सृमराश्चमरा अपि	BR-01-06-060-060c
ततस्त्वैरावतं नागं जज्ञे भद्रमना सुतम्	BR-01-06-060-061a
ऐरावतः सुतस्तस्या देवनागो महागजः	BR-01-06-060-061c
हर्याश्च हरयोऽपत्यं वानराश्च तरस्विनः	BR-01-06-060-062a
गोलाङ्गूलांश्च भद्रं ते हर्याः पुत्रान्प्रचक्षते	BR-01-06-060-062c
प्रजज्ञे त्वथ शार्दूली सिंहान्व्याघ्रांश्च भारत	BR-01-06-060-063a
द्वीपिनश्च महाभाग सर्वानेव न संशयः	BR-01-06-060-063c
मातङ्ग्यास्त्वथ मातङ्गा अपत्यानि नराधिप	BR-01-06-060-064a
दिशागजं तु श्वेताख्यं श्वेताजनयदाशुगम्	BR-01-06-060-064c
तथा दुहितरौ राजन्सुरभिर्वै व्यजायत	BR-01-06-060-065a
रोहिणीं चैव भद्रं ते गन्धर्वीं च यशस्विनीम्	BR-01-06-060-065c
रोहिण्यां जज्ञिरे गावो गन्धर्व्यां वाजिनः सुताः	BR-01-06-060-065e   
सुरसाजनयन्नागान्राजन्कद्रूश्च पन्नगान्	BR-01-06-060-066a
सप्त पिण्डफलान्वृक्षाननलापि व्यजायत	BR-01-06-060-066c
अनलायाः शुकी पुत्री कद्र्वास्तु सुरसा सुता	BR-01-06-060-066e   
अरुणस्य भार्या श्येनी तु वीर्यवन्तौ महाबलौ	BR-01-06-060-067a
सम्पातिं जनयामास तथैव च जटायुषम्	BR-01-06-060-067c
द्वौ पुत्रौ विनतायास्तु विख्यातौ गरुडारुणौ	BR-01-06-060-067e   
इत्येष सर्वभूतानां महतां मनुजाधिप	BR-01-06-060-068a
प्रभवः कीर्तितः सम्यङ्मया मतिमतां वर	BR-01-06-060-068c
यं श्रुत्वा पुरुषः सम्यक्पूतो भवति पाप्मनः	BR-01-06-060-069a
सर्वज्ञतां च लभते गतिमग्र्यां च विन्दति	BR-01-06-060-069c
	
	
	
जनमेजय उवाच	BR-01-06-061-001  
देवानां दानवानां च यक्षाणामथ रक्षसाम्	BR-01-06-061-001a
अन्येषां चैव भूतानां सर्वेषां भगवन्नहम्	BR-01-06-061-001c
श्रोतुमिच्छामि तत्त्वेन मानुषेषु महात्मनाम्	BR-01-06-061-002a
जन्म कर्म च भूतानामेतेषामनुपूर्वशः	BR-01-06-061-002c
वैशम्पायन उवाच	BR-01-06-061-003  
मानुषेषु मनुष्येन्द्र सम्भूता ये दिवौकसः	BR-01-06-061-003a
प्रथमं दानवांश्चैव तान्स्ते वक्ष्यामि सर्वशः	BR-01-06-061-003c
विप्रचित्तिरिति ख्यातो य आसीद्दानवर्षभः	BR-01-06-061-004a
जरासन्ध इति ख्यातः स आसीन्मनुजर्षभः	BR-01-06-061-004c
दितेः पुत्रस्तु यो राजन्हिरण्यकशिपुः स्मृतः	BR-01-06-061-005a
स जज्ञे मानुषे लोके शिशुपालो नरर्षभः	BR-01-06-061-005c
संह्राद इति विख्यातः प्रह्रादस्यानुजस्तु यः	BR-01-06-061-006a
स शल्य इति विख्यातो जज्ञे बाह्लीकपुङ्गवः	BR-01-06-061-006c
अनुह्रादस्तु तेजस्वी योऽभूत्ख्यातो जघन्यजः	BR-01-06-061-007a
धृष्टकेतुरिति ख्यातः स आसीन्मनुजेश्वरः	BR-01-06-061-007c
यस्तु राजञ्शिबिर्नाम दैतेयः परिकीर्तितः	BR-01-06-061-008a
द्रुम इत्यभिविख्यातः स आसीद्भुवि पार्थिवः	BR-01-06-061-008c
बाष्कलो नाम यस्तेषामासीदसुरसत्तमः	BR-01-06-061-009a
भगदत्त इति ख्यातः स आसीन्मनुजेश्वरः	BR-01-06-061-009c
अयःशिरा अश्वशिरा अयःशङ्कुश्च वीर्यवान्	BR-01-06-061-010a
तथा गगनमूर्धा च वेगवांश्चात्र पञ्चमः	BR-01-06-061-010c
पञ्चैते जज्ञिरे राजन्वीर्यवन्तो महासुराः	BR-01-06-061-011a
केकयेषु महात्मानः पार्थिवर्षभसत्तमाः	BR-01-06-061-011c
केतुमानिति विख्यातो यस्ततोऽन्यः प्रतापवान्	BR-01-06-061-012a
अमितौजा इति ख्यातः पृथिव्यां सोऽभवन्नृपः	BR-01-06-061-012c
स्वर्भानुरिति विख्यातः श्रीमान्यस्तु महासुरः	BR-01-06-061-013a
उग्रसेन इति ख्यात उग्रकर्मा नराधिपः	BR-01-06-061-013c
यस्त्वश्व इति विख्यातः श्रीमानासीन्महासुरः	BR-01-06-061-014a
अशोको नाम राजासीन्महावीर्यपराक्रमः	BR-01-06-061-014c
तस्मादवरजो यस्तु राजन्नश्वपतिः स्मृतः	BR-01-06-061-015a
दैतेयः सोऽभवद्राजा हार्दिक्यो मनुजर्षभः	BR-01-06-061-015c
वृषपर्वेति विख्यातः श्रीमान्यस्तु महासुरः	BR-01-06-061-016a
दीर्घप्रज्ञ इति ख्यातः पृथिव्यां सोऽभवन्नृपः	BR-01-06-061-016c
अजकस्त्वनुजो राजन्य आसीद्वृषपर्वणः	BR-01-06-061-017a
स मल्ल इति विख्यातः पृथिव्यामभवन्नृपः	BR-01-06-061-017c
अश्वग्रीव इति ख्यातः सत्त्ववान्यो महासुरः	BR-01-06-061-018a
रोचमान इति ख्यातः पृथिव्यां सोऽभवन्नृपः	BR-01-06-061-018c
सूक्ष्मस्तु मतिमान्राजन्कीर्तिमान्यः प्रकीर्तितः	BR-01-06-061-019a
बृहन्त इति विख्यातः क्षितावासीत्स पार्थिवः	BR-01-06-061-019c
तुहुण्ड इति विख्यातो य आसीदसुरोत्तमः	BR-01-06-061-020a
सेनाबिन्दुरिति ख्यातः स बभूव नराधिपः	BR-01-06-061-020c
इसृपा नाम यस्तेषामसुराणां बलाधिकः	BR-01-06-061-021a
पापजिन्नाम राजासीद्भुवि विख्यातविक्रमः	BR-01-06-061-021c
एकचक्र इति ख्यात आसीद्यस्तु महासुरः	BR-01-06-061-022a
प्रतिविन्ध्य इति ख्यातो बभूव प्रथितः क्षितौ	BR-01-06-061-022c
विरूपाक्षस्तु दैतेयश्चित्रयोधी महासुरः	BR-01-06-061-023a
चित्रवर्मेति विख्यातः क्षितावासीत्स पार्थिवः	BR-01-06-061-023c
हरस्त्वरिहरो वीर आसीद्यो दानवोत्तमः	BR-01-06-061-024a
सुवास्तुरिति विख्यातः स जज्ञे मनुजर्षभः	BR-01-06-061-024c
अहरस्तु महातेजाः शत्रुपक्षक्षयङ्करः	BR-01-06-061-025a
बाह्लीको नाम राजा स बभूव प्रथितः क्षितौ	BR-01-06-061-025c
निचन्द्रश्चन्द्रवक्त्रश्च य आसीदसुरोत्तमः	BR-01-06-061-026a
मुञ्जकेश इति ख्यातः श्रीमानासीत्स पार्थिवः	BR-01-06-061-026c
निकुम्भस्त्वजितः सङ्ख्ये महामतिरजायत	BR-01-06-061-027a
भूमौ भूमिपतिः श्रेष्ठो देवाधिप इति स्मृतः	BR-01-06-061-027c
शरभो नाम यस्तेषां दैतेयानां महासुरः	BR-01-06-061-028a
पौरवो नाम राजर्षिः स बभूव नरेष्विह	BR-01-06-061-028c
द्वितीयः शलभस्तेषामसुराणां बभूव यः	BR-01-06-061-029a
प्रह्रादो नाम बाह्लीकः स बभूव नराधिपः	BR-01-06-061-029c
चन्द्रस्तु दितिजश्रेष्ठो लोके ताराधिपोपमः	BR-01-06-061-030a
ऋषिको नाम राजर्षिर्बभूव नृपसत्तमः	BR-01-06-061-030c
मृतपा इति विख्यातो य आसीदसुरोत्तमः	BR-01-06-061-031a
पश्चिमानूपकं विद्धि तं नृपं नृपसत्तम	BR-01-06-061-031c
गविष्ठस्तु महातेजा यः प्रख्यातो महासुरः	BR-01-06-061-032a
द्रुमसेन इति ख्यातः पृथिव्यां सोऽभवन्नृपः	BR-01-06-061-032c
मयूर इति विख्यातः श्रीमान्यस्तु महासुरः	BR-01-06-061-033a
स विश्व इति विख्यातो बभूव पृथिवीपतिः	BR-01-06-061-033c
सुपर्ण इति विख्यातस्तस्मादवरजस्तु यः	BR-01-06-061-034a
कालकीर्तिरिति ख्यातः पृथिव्यां सोऽभवन्नृपः	BR-01-06-061-034c
चन्द्रहन्तेति यस्तेषां कीर्तितः प्रवरोऽसुरः	BR-01-06-061-035a
शुनको नाम राजर्षिः स बभूव नराधिपः	BR-01-06-061-035c
विनाशनस्तु चन्द्रस्य य आख्यातो महासुरः	BR-01-06-061-036a
जानकिर्नाम राजर्षिः स बभूव नराधिपः	BR-01-06-061-036c
दीर्घजिह्वस्तु कौरव्य य उक्तो दानवर्षभः	BR-01-06-061-037a
काशिराज इति ख्यातः पृथिव्यां पृथिवीपतिः	BR-01-06-061-037c
ग्रहं तु सुषुवे यं तं सिंही चन्द्रार्कमर्दनम्	BR-01-06-061-038a
क्राथ इत्यभिविख्यातः सोऽभवन्मनुजाधिपः	BR-01-06-061-038c
अनायुषस्तु पुत्राणां चतुर्णां प्रवरोऽसुरः	BR-01-06-061-039a
विक्षरो नाम तेजस्वी वसुमित्रोऽभवन्नृपः	BR-01-06-061-039c
द्वितीयो विक्षराद्यस्तु नराधिप महासुरः	BR-01-06-061-040a
पांसुराष्ट्राधिप इति विश्रुतः सोऽभवन्नृपः	BR-01-06-061-040c
बलवीर इति ख्यातो यस्त्वासीदसुरोत्तमः	BR-01-06-061-041a
पौण्ड्रमत्स्यक इत्येव स बभूव नराधिपः	BR-01-06-061-041c
वृत्र इत्यभिविख्यातो यस्तु राजन्महासुरः	BR-01-06-061-042a
मणिमान्नाम राजर्षिः स बभूव नराधिपः	BR-01-06-061-042c
क्रोधहन्तेति यस्तस्य बभूवावरजोऽसुरः	BR-01-06-061-043a
दण्ड इत्यभिविख्यातः स आसीन्नृपतिः क्षितौ	BR-01-06-061-043c
क्रोधवर्धन इत्येव यस्त्वन्यः परिकीर्तितः	BR-01-06-061-044a
दण्डधार इति ख्यातः सोऽभवन्मनुजेश्वरः	BR-01-06-061-044c
कालकायास्तु ये पुत्रास्तेषामष्टौ नराधिपाः	BR-01-06-061-045a
जज्ञिरे राजशार्दूल शार्दूलसमविक्रमाः	BR-01-06-061-045c
मगधेषु जयत्सेनः श्रीमानासीत्स पार्थिवः	BR-01-06-061-046a
अष्टानां प्रवरस्तेषां कालेयानां महासुरः	BR-01-06-061-046c
द्वितीयस्तु ततस्तेषां श्रीमान्हरिहयोपमः	BR-01-06-061-047a
अपराजित इत्येव स बभूव नराधिपः	BR-01-06-061-047c
तृतीयस्तु महाराज महाबाहुर्महासुरः	BR-01-06-061-048a
निषादाधिपतिर्जज्ञे भुवि भीमपराक्रमः	BR-01-06-061-048c
तेषामन्यतमो यस्तु चतुर्थः परिकीर्तितः	BR-01-06-061-049a
श्रेणिमानिति विख्यातः क्षितौ राजर्षिसत्तमः	BR-01-06-061-049c
पञ्चमस्तु बभूवैषां प्रवरो यो महासुरः	BR-01-06-061-050a
महौजा इति विख्यातो बभूवेह परन्तपः	BR-01-06-061-050c
षष्ठस्तु मतिमान्यो वै तेषामासीन्महासुरः	BR-01-06-061-051a
अभीरुरिति विख्यातः क्षितौ राजर्षिसत्तमः	BR-01-06-061-051c
समुद्रसेनश्च नृपस्तेषामेवाभवद्गणात्	BR-01-06-061-052a
विश्रुतः सागरान्तायां क्षितौ धर्मार्थतत्त्ववित्	BR-01-06-061-052c
बृहन्नामाष्टमस्तेषां कालेयानां परन्तपः	BR-01-06-061-053a
बभूव राजन्धर्मात्मा सर्वभूतहिते रतः	BR-01-06-061-053c
गणः क्रोधवशो नाम यस्ते राजन्प्रकीर्तितः	BR-01-06-061-054a
ततः सञ्जज्ञिरे वीराः क्षिताविह नराधिपाः	BR-01-06-061-054c
नन्दिकः कर्णवेष्टश्च सिद्धार्थः कीटकस्तथा	BR-01-06-061-055a
सुवीरश्च सुबाहुश्च महावीरोऽथ बाह्लिकः	BR-01-06-061-055c
क्रोधो विचित्यः सुरसः श्रीमान्नीलश्च भूमिपः	BR-01-06-061-056a
वीरधामा च कौरव्य भूमिपालश्च नामतः	BR-01-06-061-056c
दन्तवक्त्रश्च नामासीद्दुर्जयश्चैव नामतः	BR-01-06-061-057a
रुक्मी च नृपशार्दूलो राजा च जनमेजयः	BR-01-06-061-057c
आषाढो वायुवेगश्च भूरितेजास्तथैव च	BR-01-06-061-058a
एकलव्यः सुमित्रश्च वाटधानोऽथ गोमुखः	BR-01-06-061-058c
कारूषकाश्च राजानः क्षेमधूर्तिस्तथैव च	BR-01-06-061-059a
श्रुतायुरुद्धवश्चैव बृहत्सेनस्तथैव च	BR-01-06-061-059c
क्षेमोग्रतीर्थः कुहरः कलिङ्गेषु नराधिपः	BR-01-06-061-060a
मतिमांश्च मनुष्येन्द्र ईश्वरश्चेति विश्रुतः	BR-01-06-061-060c
गणात्क्रोधवशादेवं राजपूगोऽभवत्क्षितौ	BR-01-06-061-061a
जातः पुरा महाराज महाकीर्तिर्महाबलः	BR-01-06-061-061c
यस्त्वासीद्देवको नाम देवराजसमद्युतिः	BR-01-06-061-062a
स गन्धर्वपतिर्मुख्यः क्षितौ जज्ञे नराधिपः	BR-01-06-061-062c
बृहस्पतेर्बृहत्कीर्तेर्देवर्षेर्विद्धि भारत	BR-01-06-061-063a
अंशाद्द्रोणं समुत्पन्नं भारद्वाजमयोनिजम्	BR-01-06-061-063c
धन्विनां नृपशार्दूल यः स सर्वास्त्रवित्तमः	BR-01-06-061-064a
बृहत्कीर्तिर्महातेजाः सञ्जज्ञे मनुजेष्विह	BR-01-06-061-064c
धनुर्वेदे च वेदे च यं तं वेदविदो विदुः	BR-01-06-061-065a
वरिष्ठमिन्द्रकर्माणं द्रोणं स्वकुलवर्धनम्	BR-01-06-061-065c
महादेवान्तकाभ्यां च कामात्क्रोधाच्च भारत	BR-01-06-061-066a
एकत्वमुपपन्नानां जज्ञे शूरः परन्तपः	BR-01-06-061-066c
अश्वत्थामा महावीर्यः शत्रुपक्षक्षयङ्करः	BR-01-06-061-067a
वीरः कमलपत्राक्षः क्षितावासीन्नराधिप	BR-01-06-061-067c
जज्ञिरे वसवस्त्वष्टौ गङ्गायां शन्तनोः सुताः	BR-01-06-061-068a
वसिष्ठस्य च शापेन नियोगाद्वासवस्य च	BR-01-06-061-068c
तेषामवरजो भीष्मः कुरूणामभयङ्करः	BR-01-06-061-069a
मतिमान्वेदविद्वाग्मी शत्रुपक्षक्षयङ्करः	BR-01-06-061-069c
जामदग्न्येन रामेण यः स सर्वविदां वरः	BR-01-06-061-070a
अयुध्यत महातेजा भार्गवेण महात्मना	BR-01-06-061-070c
यस्तु राजन्कृपो नाम ब्रह्मर्षिरभवत्क्षितौ	BR-01-06-061-071a
रुद्राणां तं गणाद्विद्धि सम्भूतमतिपौरुषम्	BR-01-06-061-071c
शकुनिर्नाम यस्त्वासीद्राजा लोके महारथः	BR-01-06-061-072a
द्वापरं विद्धि तं राजन्सम्भूतमरिमर्दनम्	BR-01-06-061-072c
सात्यकिः सत्यसन्धस्तु योऽसौ वृष्णिकुलोद्वहः	BR-01-06-061-073a
पक्षात्स जज्ञे मरुतां देवानामरिमर्दनः	BR-01-06-061-073c
द्रुपदश्चापि राजर्षिस्तत एवाभवद्गणात्	BR-01-06-061-074a
मानुषे नृप लोकेऽस्मिन्सर्वशस्त्रभृतां वरः	BR-01-06-061-074c
ततश्च कृतवर्माणं विद्धि राजञ्जनाधिपम्	BR-01-06-061-075a
जातमप्रतिकर्माणं क्षत्रियर्षभसत्तमम्	BR-01-06-061-075c
मरुतां तु गणाद्विद्धि सञ्जातमरिमर्दनम्	BR-01-06-061-076a
विराटं नाम राजर्षिं परराष्ट्रप्रतापनम्	BR-01-06-061-076c
अरिष्टायास्तु यः पुत्रो हंस इत्यभिविश्रुतः	BR-01-06-061-077a
स गन्धर्वपतिर्जज्ञे कुरुवंशविवर्धनः	BR-01-06-061-077c
धृतराष्ट्र इति ख्यातः कृष्णद्वैपायनादपि	BR-01-06-061-078a
दीर्घबाहुर्महातेजाः प्रज्ञाचक्षुर्नराधिपः	BR-01-06-061-078c
मातुर्दोषादृषेः कोपादन्ध एव व्यजायत	BR-01-06-061-078e 
अत्रेस्तु सुमहाभागं पुत्रं पुत्रवतां वरम्	BR-01-06-061-079a
विदुरं विद्धि लोकेऽस्मिञ्जातं बुद्धिमतां वरम्	BR-01-06-061-079c
कलेरंशात्तु सञ्जज्ञे भुवि दुर्योधनो नृपः	BR-01-06-061-080a
दुर्बुद्धिर्दुर्मतिश्चैव कुरूणामयशस्करः	BR-01-06-061-080c
जगतो यः स सर्वस्य विद्विष्टः कलिपूरुषः	BR-01-06-061-081a
यः सर्वां घातयामास पृथिवीं पुरुषाधमः	BR-01-06-061-081c
येन वैरं समुद्दीप्तं भूतान्तकरणं महत्	BR-01-06-061-081e 
पौलस्त्या भ्रातरः सर्वे जज्ञिरे मनुजेष्विह	BR-01-06-061-082a
शतं दुःशासनादीनां सर्वेषां क्रूरकर्मणाम्	BR-01-06-061-082c
दुर्मुखो दुःसहश्चैव ये चान्ये नानुशब्दिताः	BR-01-06-061-083a
दुर्योधनसहायास्ते पौलस्त्या भरतर्षभ	BR-01-06-061-083c
धर्मस्यांशं तु राजानं विद्धि राजन् युधिष्ठिरम्	BR-01-06-061-084a
भीमसेनं तु वातस्य देवराजस्य चार्जुनम्	BR-01-06-061-084c
अश्विनोस्तु तथैवांशौ रूपेणाप्रतिमौ भुवि	BR-01-06-061-085a
नकुलः सहदेवश्च सर्वलोकमनोहरौ	BR-01-06-061-085c
यः सुवर्चा इति ख्यातः सोमपुत्रः प्रतापवान्	BR-01-06-061-086a
अभिमन्युर्बृहत्कीर्तिरर्जुनस्य सुतोऽभवत्	BR-01-06-061-086c
अग्नेरंशं तु विद्धि त्वं धृष्टद्युम्नं महारथम्	BR-01-06-061-087a
शिखण्डिनमथो राजन्स्त्रीपुंसं विद्धि राक्षसम्	BR-01-06-061-087c
द्रौपदेयाश्च ये पञ्च बभूवुर्भरतर्षभ	BR-01-06-061-088a
विश्वेदेवगणान्राजंस्तान्विद्धि भरतर्षभ	BR-01-06-061-088c
आमुक्तकवचः कर्णो यस्तु जज्ञे महारथः	BR-01-06-061-089a
दिवाकरस्य तं विद्धि देवस्यांशमनुत्तमम्	BR-01-06-061-089c
यस्तु नारायणो नाम देवदेवः सनातनः	BR-01-06-061-090a
तस्यांशो मानुषेष्वासीद्वासुदेवः प्रतापवान्	BR-01-06-061-090c
शेषस्यांशस्तु नागस्य बलदेवो महाबलः	BR-01-06-061-091a
सनत्कुमारं प्रद्युम्नं विद्धि राजन्महौजसम्	BR-01-06-061-091c
एवमन्ये मनुष्येन्द्र बहवोंऽशा दिवौकसाम्	BR-01-06-061-092a
जज्ञिरे वसुदेवस्य कुले कुलविवर्धनाः	BR-01-06-061-092c
गणस्त्वप्सरसां यो वै मया राजन्प्रकीर्तितः	BR-01-06-061-093a
तस्य भागः क्षितौ जज्ञे नियोगाद्वासवस्य च	BR-01-06-061-093c
तानि षोडश देवीनां सहस्राणि नराधिप	BR-01-06-061-094a
बभूवुर्मानुषे लोके नारायणपरिग्रहः	BR-01-06-061-094c
श्रियस्तु भागः संजज्ञे रत्यर्थं पृथिवीतले	BR-01-06-061-095a
द्रुपदस्य कुले कन्या वेदिमध्यादनिन्दिता	BR-01-06-061-095c
नातिह्रस्वा न महती नीलोत्पलसुगन्धिनी	BR-01-06-061-096a
पद्मायताक्षी सुश्रोणी असितायतमूर्धजा	BR-01-06-061-096c
सर्वलक्षणसम्पन्ना वैडूर्यमणिसन्निभा	BR-01-06-061-097a
पञ्चानां पुरुषेन्द्राणां चित्तप्रमथिनी रहः	BR-01-06-061-097c
सिद्धिर्धृतिश्च ये देव्यौ पञ्चानां मातरौ तु ते	BR-01-06-061-098a
कुन्ती माद्री च जज्ञाते मतिस्तु सुबलात्मजा	BR-01-06-061-098c
इति देवासुराणां ते गन्धर्वाप्सरसां तथा	BR-01-06-061-099a
अंशावतरणं राजन्राक्षसानां च कीर्तितम्	BR-01-06-061-099c
ये पृथिव्यां समुद्भूता राजानो युद्धदुर्मदाः	BR-01-06-061-100a
महात्मानो यदूनां च ये जाता विपुले कुले	BR-01-06-061-100c
धन्यं यशस्यं पुत्रीयमायुष्यं विजयावहम्	BR-01-06-061-101a
इदमंशावतरणं श्रोतव्यमनसूयता	BR-01-06-061-101c
अंशावतरणं श्रुत्वा देवगन्धर्वरक्षसाम्	BR-01-06-061-102a
प्रभवाप्ययवित्प्राज्ञो न कृच्छ्रेष्ववसीदति	BR-01-06-061-102c
	
	
	
	
	
जनमेजय उवाच	BR-01-07-062-001
त्वत्तः श्रुतमिदं ब्रह्मन्देवदानवरक्षसाम्	BR-01-07-062-001a
अंशावतरणं सम्यग्गन्धर्वाप्सरसां तथा	BR-01-07-062-001c
इमं तु भूय इच्छामि कुरूणां वंशमादितः	BR-01-07-062-002a
कथ्यमानं त्वया विप्र विप्रर्षिगणसन्निधौ	BR-01-07-062-002c
वैशम्पायन उवाच	BR-01-07-062-003
पौरवाणां वंशकरो दुःषन्तो नाम वीर्यवान्	BR-01-07-062-003a
पृथिव्याश्चतुरन्ताया गोप्ता भरतसत्तम	BR-01-07-062-003c
चतुर्भागं भुवः कृत्स्नं स भुङ्क्ते मनुजेश्वरः	BR-01-07-062-004a
समुद्रावरणांश्चापि देशान्स समितिञ्जयः	BR-01-07-062-004c
आम्लेच्छाटविकान्सर्वान्स भुङ्क्ते रिपुमर्दनः	BR-01-07-062-005a
रत्नाकरसमुद्रान्तांश्चातुर्वर्ण्यजनावृतान्	BR-01-07-062-005c
न वर्णसङ्करकरो नाकृष्यकरकृज्जनः	BR-01-07-062-006a
न पापकृत्कश्चिदासीत्तस्मिन्राजनि शासति	BR-01-07-062-006c
धर्म्यां रतिं सेवमाना धर्मार्थावभिपेदिरे	BR-01-07-062-007a
तदा नरा नरव्याघ्र तस्मिञ्जनपदेश्वरे	BR-01-07-062-007c
नासीच्चोरभयं तात न क्षुधाभयमण्वपि	BR-01-07-062-008a
नासीद्व्याधिभयं चापि तस्मिञ्जनपदेश्वरे	BR-01-07-062-008c
स्वैर्धर्मै रेमिरे वर्णा दैवे कर्मणि निःस्पृहाः	BR-01-07-062-009a
तमाश्रित्य महीपालमासंश्चैवाकुतोभयाः	BR-01-07-062-009c
कालवर्षी च पर्जन्यः सस्यानि फलवन्ति च	BR-01-07-062-010a
सर्वरत्नसमृद्धा च मही वसुमती तदा	BR-01-07-062-010c
स चाद्भुतमहावीर्यो वज्रसंहननो युवा	BR-01-07-062-011a
उद्यम्य मन्दरं दोर्भ्यां हरेत्सवनकाननम्	BR-01-07-062-011c
धनुष्यथ गदायुद्धे त्सरुप्रहरणेषु च	BR-01-07-062-012a
नागपृष्ठेऽश्वपृष्ठे च बभूव परिनिष्ठितः	BR-01-07-062-012c
बले विष्णुसमश्चासीत्तेजसा भास्करोपमः	BR-01-07-062-013a
अक्षुब्धत्वेऽर्णवसमः सहिष्णुत्वे धरासमः	BR-01-07-062-013c
सम्मतः स महीपालः प्रसन्नपुरराष्ट्रवान्	BR-01-07-062-014a
भूयो धर्मपरैर्भावैर्विदितं जनमावसत्	BR-01-07-062-014c
	
	
	
वैशम्पायन उवाच	BR-01-07-063-001
स कदाचिन्महाबाहुः प्रभूतबलवाहनः	BR-01-07-063-001a
वनं जगाम गहनं हयनागशतैर्वृतः	BR-01-07-063-001c
खड्गशक्तिधरैर्वीरैर्गदामुसलपाणिभिः	BR-01-07-063-002a
प्रासतोमरहस्तैश्च ययौ योधशतैर्वृतः	BR-01-07-063-002c
सिंहनादैश्च योधानां शङ्खदुन्दुभिनिस्वनैः	BR-01-07-063-003a
रथनेमिस्वनैश्चापि सनागवरबृंहितैः	BR-01-07-063-003c
हेषितस्वनमिश्रैश्च क्ष्वेडितास्फोटितस्वनैः	BR-01-07-063-004a
आसीत्किलकिलाशब्दस्तस्मिन्गच्छति पार्थिवे	BR-01-07-063-004c
प्रासादवरशृङ्गस्थाः परया नृपशोभया	BR-01-07-063-005a
ददृशुस्तं स्त्रियस्तत्र शूरमात्मयशस्करम्	BR-01-07-063-005c
शक्रोपमममित्रघ्नं परवारणवारणम्	BR-01-07-063-006a
पश्यन्तः स्त्रीगणास्तत्र शस्त्रपाणिं स्म मेनिरे	BR-01-07-063-006c
अयं स पुरुषव्याघ्रो रणेऽद्भुतपराक्रमः	BR-01-07-063-007a
यस्य बाहुबलं प्राप्य न भवन्त्यसुहृद्गणाः	BR-01-07-063-007c
इति वाचो ब्रुवन्त्यस्ताः स्त्रियः प्रेम्णा नराधिपम्	BR-01-07-063-008a
तुष्टुवुः पुष्पवृष्टीश्च ससृजुस्तस्य मूर्धनि	BR-01-07-063-008c
तत्र तत्र च विप्रेन्द्रैः स्तूयमानः समन्ततः	BR-01-07-063-009a
निर्ययौ परया प्रीत्या वनं मृगजिघांसया	BR-01-07-063-009c
सुदूरमनुजग्मुस्तं पौरजानपदास्तदा	BR-01-07-063-010a
न्यवर्तन्त ततः पश्चादनुज्ञाता नृपेण ह	BR-01-07-063-010c
सुपर्णप्रतिमेनाथ रथेन वसुधाधिपः	BR-01-07-063-011a
महीमापूरयामास घोषेण त्रिदिवं तथा	BR-01-07-063-011c
स गच्छन्ददृशे धीमान्नन्दनप्रतिमं वनम्	BR-01-07-063-012a
बिल्वार्कखदिराकीर्णं कपित्थधवसङ्कुलम्	BR-01-07-063-012c
विषमं पर्वतप्रस्थैरश्मभिश्च समावृतम्	BR-01-07-063-013a
निर्जलं निर्मनुष्यं च बहुयोजनमायतम्	BR-01-07-063-013c
मृगसङ्घैर्वृतं घोरैरन्यैश्चापि वनेचरैः	BR-01-07-063-013e
तद्वनं मनुजव्याघ्रः सभृत्यबलवाहनः	BR-01-07-063-014a
लोडयामास दुःषन्तः सूदयन्विविधान्मृगान्	BR-01-07-063-014c
बाणगोचरसम्प्राप्तांस्तत्र व्याघ्रगणान्बहून्	BR-01-07-063-015a
पातयामास दुःषन्तो निर्बिभेद च सायकैः	BR-01-07-063-015c
दूरस्थान्सायकैः कांश्चिदभिनत्स नरर्षभः	BR-01-07-063-016a
अभ्याशमागतांश्चान्यान्खड्गेन निरकृन्तत	BR-01-07-063-016c
कांश्चिदेणान्स निर्जघ्ने शक्त्या शक्तिमतां वरः	BR-01-07-063-017a
गदामण्डलतत्त्वज्ञश्चचारामितविक्रमः	BR-01-07-063-017c
तोमरैरसिभिश्चापि गदामुसलकर्पणैः	BR-01-07-063-018a
चचार स विनिघ्नन्वै वन्यांस्तत्र मृगद्विजान्	BR-01-07-063-018c
राज्ञा चाद्भुतवीर्येण योधैश्च समरप्रियैः	BR-01-07-063-019a
लोड्यमानं महारण्यं तत्यजुश्च महामृगाः	BR-01-07-063-019c
तत्र विद्रुतसङ्घानि हतयूथपतीनि च	BR-01-07-063-020a
मृगयूथान्यथौत्सुक्याच्छब्दं चक्रुस्ततस्ततः	BR-01-07-063-020c
शुष्कां चापि नदीं गत्वा जलनैराश्यकर्शिताः	BR-01-07-063-021a
व्यायामक्लान्तहृदयाः पतन्ति स्म विचेतसः	BR-01-07-063-021c
क्षुत्पिपासापरीताश्च श्रान्ताश्च पतिता भुवि	BR-01-07-063-022a
केचित्तत्र नरव्याघ्रैरभक्ष्यन्त बुभुक्षितैः	BR-01-07-063-022c
केचिदग्निमथोत्पाद्य समिध्य च वनेचराः	BR-01-07-063-023a
भक्षयन्ति स्म मांसानि प्रकुट्य विधिवत्तदा	BR-01-07-063-023c
तत्र केचिद्गजा मत्ता बलिनः शस्त्रविक्षताः	BR-01-07-063-024a
सङ्कोच्याग्रकरान्भीताः प्रद्रवन्ति स्म वेगिताः	BR-01-07-063-024c
शकृन्मूत्रं सृजन्तश्च क्षरन्तः शोणितं बहु	BR-01-07-063-025a
वन्या गजवरास्तत्र ममृदुर्मनुजान्बहून्	BR-01-07-063-025c
तद्वनं बलमेघेन शरधारेण संवृतम्	BR-01-07-063-026a
व्यरोचन्महिषाकीर्णं राज्ञा हतमहामृगम्	BR-01-07-063-026c
	
	
	
वैशम्पायन उवाच	BR-01-07-064-001
ततो मृगसहस्राणि हत्वा विपुलवाहनः	BR-01-07-064-001a
राजा मृगप्रसङ्गेन वनमन्यद्विवेश ह	BR-01-07-064-001c
एक एवोत्तमबलः क्षुत्पिपासासमन्वितः	BR-01-07-064-002a
स वनस्यान्तमासाद्य महदीरिणमासदत्	BR-01-07-064-002c
तच्चाप्यतीत्य नृपतिरुत्तमाश्रमसंयुतम्	BR-01-07-064-003a
मनःप्रह्लादजननं दृष्टिकान्तमतीव च	BR-01-07-064-003c
शीतमारुतसंयुक्तं जगामान्यन्महद्वनम्	BR-01-07-064-003e
पुष्पितैः पादपैः कीर्णमतीव सुखशाद्वलम्	BR-01-07-064-004a
विपुलं मधुरारावैर्नादितं विहगैस्तथा	BR-01-07-064-004c
प्रवृद्धविटपैर्वृक्षैः सुखच्छायैः समावृतम्	BR-01-07-064-005a
षट्पदाघूर्णितलतं लक्ष्म्या परमया युतम्	BR-01-07-064-005c
नापुष्पः पादपः कश्चिन्नाफलो नापि कण्टकी	BR-01-07-064-006a
षट्पदैर्वाप्यनाकीर्णस्तस्मिन्वै काननेऽभवत्	BR-01-07-064-006c
विहगैर्नादितं पुष्पैरलङ्कृतमतीव च	BR-01-07-064-007a
सर्वर्तुकुसुमैर्वृक्षैरतीव सुखशाद्वलम्	BR-01-07-064-007c
मनोरमं महेष्वासो विवेश वनमुत्तमम्	BR-01-07-064-007e
मारुतागलितास्तत्र द्रुमाः कुसुमशालिनः	BR-01-07-064-008a
पुष्पवृष्टिं विचित्रां स्म व्यसृजंस्ते पुनः पुनः	BR-01-07-064-008c
दिवस्पृशोऽथ सङ्घुष्टाः पक्षिभिर्मधुरस्वरैः	BR-01-07-064-009a
विरेजुः पादपास्तत्र विचित्रकुसुमाम्बराः	BR-01-07-064-009c
तेषां तत्र प्रवालेषु पुष्पभारावनामिषु	BR-01-07-064-010a
रुवन्ति रावं विहगाः षट्पदैः सहिता मृदु	BR-01-07-064-010c
तत्र प्रदेशांश्च बहून्कुसुमोत्करमण्डितान्	BR-01-07-064-011a
लतागृहपरिक्षिप्तान्मनसः प्रीतिवर्धनान्	BR-01-07-064-011c
संपश्यन्स महातेजा बभूव मुदितस्तदा	BR-01-07-064-011e
परस्पराश्लिष्टशाखैः पादपैः कुसुमाचितैः	BR-01-07-064-012a
अशोभत वनं तत्तैर्महेन्द्रध्वजसन्निभैः	BR-01-07-064-012c
सुखशीतः सुगन्धी च पुष्परेणुवहोऽनिलः	BR-01-07-064-013a
परिक्रामन्वने वृक्षानुपैतीव रिरंसया	BR-01-07-064-013c
एवम्गुणसमायुक्तं ददर्श स वनं नृपः	BR-01-07-064-014a
नदीकच्छोद्भवं कान्तमुच्छ्रितध्वजसन्निभम्	BR-01-07-064-014c
प्रेक्षमाणो वनं तत्तु सुप्रहृष्टविहङ्गमम्	BR-01-07-064-015a
आश्रमप्रवरं रम्यं ददर्श च मनोरमम्	BR-01-07-064-015c
नानावृक्षसमाकीर्णं सम्प्रज्वलितपावकम्	BR-01-07-064-016a
यतिभिर्वालखिल्यैश्च वृतं मुनिगणान्वितम्	BR-01-07-064-016c
अग्न्यागारैश्च बहुभिः पुष्पसंस्तरसंस्तृतम्	BR-01-07-064-017a
महाकच्छैर्बृहद्भिश्च विभ्राजितमतीव च	BR-01-07-064-017c
मालिनीमभितो राजन्नदीं पुण्यां सुखोदकाम्	BR-01-07-064-018a
नैकपक्षिगणाकीर्णां तपोवनमनोरमाम्	BR-01-07-064-018c
तत्र व्यालमृगान्सौम्यान्पश्यन्प्रीतिमवाप सः	BR-01-07-064-018e
तं चाप्यतिरथः श्रीमानाश्रमं प्रत्यपद्यत	BR-01-07-064-019a
देवलोकप्रतीकाशं सर्वतः सुमनोहरम्	BR-01-07-064-019c
नदीमाश्रमसंश्लिष्टां पुण्यतोयां ददर्श सः	BR-01-07-064-020a
सर्वप्राणभृतां तत्र जननीमिव विष्ठिताम्	BR-01-07-064-020c
सचक्रवाकपुलिनां पुष्पफेनप्रवाहिनीम्	BR-01-07-064-021a
सकिंनरगणावासां वानरर्क्षनिषेविताम्	BR-01-07-064-021c
पुण्यस्वाध्यायसङ्घुष्टां पुलिनैरुपशोभिताम्	BR-01-07-064-022a
मत्तवारणशार्दूलभुजगेन्द्रनिषेविताम्	BR-01-07-064-022c
नदीमाश्रमसम्बद्धां दृष्ट्वाश्रमपदं तथा	BR-01-07-064-023a
चकाराभिप्रवेशाय मतिं स नृपतिस्तदा	BR-01-07-064-023c
अलङ्कृतं द्वीपवत्या मालिन्या रम्यतीरया	BR-01-07-064-024a
नरनारायणस्थानं गङ्गयेवोपशोभितम्	BR-01-07-064-024c
मत्तबर्हिणसङ्घुष्टं प्रविवेश महद्वनम्	BR-01-07-064-024e
तत्स चैत्ररथप्रख्यं समुपेत्य नरेश्वरः	BR-01-07-064-025a
अतीव गुणसम्पन्नमनिर्देश्यं च वर्चसा	BR-01-07-064-025c
महर्षिं काश्यपं द्रष्टुमथ कण्वं तपोधनम्	BR-01-07-064-025e
रथिनीमश्वसम्बाधां पदातिगणसङ्कुलाम्	BR-01-07-064-026a
अवस्थाप्य वनद्वारि सेनामिदमुवाच सः	BR-01-07-064-026c
मुनिं विरजसं द्रष्टुं गमिष्यामि तपोधनम्	BR-01-07-064-027a
काश्यपं स्थीयतामत्र यावदागमनं मम	BR-01-07-064-027c
तद्वनं नन्दनप्रख्यमासाद्य मनुजेश्वरः	BR-01-07-064-028a
क्षुत्पिपासे जहौ राजा हर्षं चावाप पुष्कलम्	BR-01-07-064-028c
सामात्यो राजलिङ्गानि सोऽपनीय नराधिपः	BR-01-07-064-029a
पुरोहितसहायश्च जगामाश्रममुत्तमम्	BR-01-07-064-029c
दिदृक्षुस्तत्र तमृषिं तपोराशिमथाव्ययम्	BR-01-07-064-029e
ब्रह्मलोकप्रतीकाशमाश्रमं सोऽभिवीक्ष्य च	BR-01-07-064-030a
षट्पदोद्गीतसङ्घुष्टं नानाद्विज गणायुतम्	BR-01-07-064-030c
ऋचो बह्वृचमुख्यैश्च प्रेर्यमाणाः पदक्रमैः	BR-01-07-064-031a
शुश्राव मनुजव्याघ्रो विततेष्विह कर्मसु	BR-01-07-064-031c
यज्ञविद्याङ्गविद्भिश्च क्रमद्भिश्च क्रमानपि	BR-01-07-064-032a
अमितात्मभिः सुनियतैः शुशुभे स तदाश्रमः	BR-01-07-064-032c
अथर्ववेदप्रवराः पूगयाज्ञिक सम्मताः	BR-01-07-064-033a
संहितामीरयन्ति स्म पदक्रमयुतां तु ते	BR-01-07-064-033c
शब्दसंस्कारसंयुक्तं ब्रुवद्भिश्चापरैर्द्विजैः	BR-01-07-064-034a
नादितः स बभौ श्रीमान्ब्रह्मलोक इवाश्रमः	BR-01-07-064-034c
यज्ञसंस्कारविद्भिश्च क्रमशिक्षा विशारदैः	BR-01-07-064-035a
न्यायतत्त्वार्थविज्ञानसम्पन्नैर्वेदपारगैः	BR-01-07-064-035c
नानावाक्यसमाहारसमवायविशारदैः	BR-01-07-064-036a
विशेषकार्यविद्भिश्च मोक्षधर्मपरायणैः	BR-01-07-064-036c
स्थापनाक्षेपसिद्धान्तपरमार्थज्ञतां गतैः	BR-01-07-064-037a
लोकायतिकमुख्यैश्च समन्तादनुनादितम्	BR-01-07-064-037c
तत्र तत्र च विप्रेन्द्रान्नियतान्संशितव्रतान्	BR-01-07-064-038a
जपहोमपरान्सिद्धान्ददर्श परवीरहा	BR-01-07-064-038c
आसनानि विचित्राणि पुष्पवन्ति महीपतिः	BR-01-07-064-039a
प्रयत्नोपहितानि स्म दृष्ट्वा विस्मयमागमत्	BR-01-07-064-039c
देवतायतनानां च पूजां प्रेक्ष्य कृतां द्विजैः	BR-01-07-064-040a
ब्रह्मलोकस्थमात्मानं मेने स नृपसत्तमः	BR-01-07-064-040c
स काश्यपतपोगुप्तमाश्रमप्रवरं शुभम्	BR-01-07-064-041a
नातृप्यत्प्रेक्षमाणो वै तपोधनगणैर्युतम्	BR-01-07-064-041c
स काश्यपस्यायतनं महाव्रतैर्वृतं समन्तादृषिभिस्तपोधनैः	BR-01-07-064-042a
विवेश सामात्यपुरोहितोऽरिहा; विविक्तमत्यर्थमनोहरं शिवम्	BR-01-07-064-042c
	
	
	
वैशम्पायन उवाच	BR-01-07-065-001
ततो गच्छन्महाबाहुरेकोऽमात्यान्विसृज्य तान्	BR-01-07-065-001a
नापश्यदाश्रमे तस्मिंस्तमृषिं संशितव्रतम्	BR-01-07-065-001c
सोऽपश्यमानस्तमृषिं शून्यं दृष्ट्वा तमाश्रमम्	BR-01-07-065-002a
उवाच क इहेत्युच्चैर्वनं सन्नादयन्निव	BR-01-07-065-002c
श्रुत्वाथ तस्य तं शब्दं कन्या श्रीरिव रूपिणी	BR-01-07-065-003a
निश्चक्रामाश्रमात्तस्मात्तापसीवेषधारिणी	BR-01-07-065-003c
सा तं दृष्ट्वैव राजानं दुःषन्तमसितेक्षणा	BR-01-07-065-004a
स्वागतं त इति क्षिप्रमुवाच प्रतिपूज्य च	BR-01-07-065-004c
आसनेनार्चयित्वा च पाद्येनार्घ्येण चैव हि	BR-01-07-065-005a
पप्रच्छानामयं राजन्कुशलं च नराधिपम्	BR-01-07-065-005c
यथावदर्चयित्वा सा पृष्ट्वा चानामयं तदा	BR-01-07-065-006a
उवाच स्मयमानेव किं कार्यं क्रियतामिति	BR-01-07-065-006c
तामब्रवीत्ततो राजा कन्यां मधुरभाषिणीम्	BR-01-07-065-007a
दृष्ट्वा सर्वानवद्याङ्गीं यथावत्प्रतिपूजितः	BR-01-07-065-007c
आगतोऽहं महाभागमृषिं कण्वमुपासितुम्	BR-01-07-065-008a
क्व गतो भगवान्भद्रे तन्ममाचक्ष्व शोभने	BR-01-07-065-008c
शकुन्तलोवाच	BR-01-07-065-009
गतः पिता मे भगवान्फलान्याहर्तुमाश्रमात्	BR-01-07-065-009a
मुहूर्तं सम्प्रतीक्षस्व द्रक्ष्यस्येनमिहागतम्	BR-01-07-065-009c
वैशम्पायन उवाच	BR-01-07-065-010
अपश्यमानस्तमृषिं तया चोक्तस्तथा नृपः	BR-01-07-065-010a
तां च दृष्ट्वा वरारोहां श्रीमतीं चारुहासिनीम्	BR-01-07-065-010c
विभ्राजमानां वपुषा तपसा च दमेन च	BR-01-07-065-011a
रूपयौवनसम्पन्नामित्युवाच महीपतिः	BR-01-07-065-011c
कासि कस्यासि सुश्रोणि किमर्थं चागता वनम्	BR-01-07-065-012a
एवंरूपगुणोपेता कुतस्त्वमसि शोभने	BR-01-07-065-012c
दर्शनादेव हि शुभे त्वया मेऽपहृतं मनः	BR-01-07-065-013a
इच्छामि त्वामहं ज्ञातुं तन्ममाचक्ष्व शोभने	BR-01-07-065-013c
एवमुक्ता तदा कन्या तेन राज्ञा तदाश्रमे	BR-01-07-065-014a
उवाच हसती वाक्यमिदं सुमधुराक्षरम्	BR-01-07-065-014c
कण्वस्याहं भगवतो दुःषन्त दुहिता मता	BR-01-07-065-015a
तपस्विनो धृतिमतो धर्मज्ञस्य यशस्विनः	BR-01-07-065-015c
दुःषन्त उवाच	BR-01-07-065-016
ऊर्ध्वरेता महाभागो भगवाँल्लोकपूजितः	BR-01-07-065-016a
चलेद्धि वृत्ताद्धर्मोऽपि न चलेत्संशितव्रतः	BR-01-07-065-016c
कथं त्वं तस्य दुहिता सम्भूता वरवर्णिनी	BR-01-07-065-017a
संशयो मे महानत्र तं मे छेत्तुमिहार्हसि	BR-01-07-065-017c
शकुन्तलोवाच	BR-01-07-065-018
यथायमागमो मह्यं यथा चेदमभूत्पुरा	BR-01-07-065-018a
शृणु राजन्यथातत्त्वं यथास्मि दुहिता मुनेः	BR-01-07-065-018c
ऋषिः कश्चिदिहागम्य मम जन्माभ्यचोदयत्	BR-01-07-065-019a
तस्मै प्रोवाच भगवान्यथा तच्छृणु पार्थिव	BR-01-07-065-019c
तप्यमानः किल पुरा विश्वामित्रो महत्तपः	BR-01-07-065-020a
सुभृशं तापयामास शक्रं सुरगणेश्वरम्	BR-01-07-065-020c
तपसा दीप्तवीर्योऽयं स्थानान्मां च्यावयेदिति	BR-01-07-065-021a
भीतः पुरन्दरस्तस्मान्मेनकामिदमब्रवीत्	BR-01-07-065-021c
गुणैर्दिव्यैरप्सरसां मेनके त्वं विशिष्यसे	BR-01-07-065-022a
श्रेयो मे कुरु कल्याणि यत्त्वां वक्ष्यामि तच्छृणु	BR-01-07-065-022c
असावादित्यसङ्काशो विश्वामित्रो महातपाः	BR-01-07-065-023a
तप्यमानस्तपो घोरं मम कम्पयते मनः	BR-01-07-065-023c
मेनके तव भारोऽयं विश्वामित्रः सुमध्यमे	BR-01-07-065-024a
संशितात्मा सुदुर्धर्ष उग्रे तपसि वर्तते	BR-01-07-065-024c
स मां न च्यावयेत्स्थानात्तं वै गत्वा प्रलोभय	BR-01-07-065-025a
चर तस्य तपोविघ्नं कुरु मे प्रियमुत्तमम्	BR-01-07-065-025c
रूपयौवनमाधुर्यचेष्टितस्मितभाषितैः	BR-01-07-065-026a
लोभयित्वा वरारोहे तपसः सन्निवर्तय	BR-01-07-065-026c
मेनकोवाच	BR-01-07-065-027
महातेजाः स भगवान्सदैव च महातपाः	BR-01-07-065-027a
कोपनश्च तथा ह्येनं जानाति भगवानपि	BR-01-07-065-027c
तेजसस्तपसश्चैव कोपस्य च महात्मनः	BR-01-07-065-028a
त्वमप्युद्विजसे यस्य नोद्विजेयमहं कथम्	BR-01-07-065-028c
महाभागं वसिष्ठं यः पुत्रैरिष्टैर्व्ययोजयत्	BR-01-07-065-029a
क्षत्रे जातश्च यः पूर्वमभवद्ब्राह्मणो बलात्	BR-01-07-065-029c
शौचार्थं यो नदीं चक्रे दुर्गमां बहुभिर्जलैः	BR-01-07-065-030a
यां तां पुण्यतमां लोके कौशिकीति विदुर्जनाः	BR-01-07-065-030c
बभार यत्रास्य पुरा काले दुर्गे महात्मनः	BR-01-07-065-031a
दारान्मतङ्गो धर्मात्मा राजर्षिर्व्याधतां गतः	BR-01-07-065-031c
अतीतकाले दुर्भिक्षे यत्रैत्य पुनराश्रमम्	BR-01-07-065-032a
मुनिः पारेति नद्या वै नाम चक्रे तदा प्रभुः	BR-01-07-065-032c
मतङ्गं याजयां चक्रे यत्र प्रीतमनाः स्वयम्	BR-01-07-065-033a
त्वं च सोमं भयाद्यस्य गतः पातुं शुरेश्वर	BR-01-07-065-033c
अति नक्षत्रवंशांश्च क्रुद्धो नक्षत्रसम्पदा	BR-01-07-065-034a
प्रति श्रवणपूर्वाणि नक्षत्राणि ससर्ज यः	BR-01-07-065-034c
एतानि यस्य कर्माणि तस्याहं भृशमुद्विजे	BR-01-07-065-035a
यथा मां न दहेत्क्रुद्धस्तथाज्ञापय मां विभो	BR-01-07-065-035c
तेजसा निर्दहेल्लोकान्कम्पयेद्धरणीं पदा	BR-01-07-065-036a
सङ्क्षिपेच्च महामेरुं तूर्णमावर्तयेत्तथा	BR-01-07-065-036c
तादृशं तपसा युक्तं प्रदीप्तमिव पावकम्	BR-01-07-065-037a
कथमस्मद्विधा बाला जितेन्द्रियमभिस्पृशेत्	BR-01-07-065-037c
हुताशनमुखं दीप्तं सूर्यचन्द्राक्षितारकम्	BR-01-07-065-038a
कालजिह्वं सुरश्रेष्ठ कथमस्मद्विधा स्पृशेत्	BR-01-07-065-038c
यमश्च सोमश्च महर्षयश्च; साध्या विश्वे वालखिल्याश्च सर्वे	BR-01-07-065-039a
एतेऽपि यस्योद्विजन्ते प्रभावात्कस्मात्तस्मान्मादृशी नोद्विजेत	BR-01-07-065-039c
त्वयैवमुक्ता च कथं समीपमृषेर्न गच्छेयमहं सुरेन्द्र	BR-01-07-065-040a
रक्षां तु मे चिन्तय देवराज; यथा त्वदर्थं रक्षिताहं चरेयम्	BR-01-07-065-040c
कामं तु मे मारुतस्तत्र वासः; प्रक्रीडिताया विवृणोतु देव	BR-01-07-065-041a
भवेच्च मे मन्मथस्तत्र कार्ये; सहायभूतस्तव देवप्रसादात्	BR-01-07-065-041c
वनाच्च वायुः सुरभिः प्रवायेत्तस्मिन्काले तमृषिं लोभयन्त्याः	BR-01-07-065-042a
तथेत्युक्त्वा विहिते चैव तस्मिंस्ततो ययौ साश्रमं कौशिकस्य	BR-01-07-065-042c
	
	
	
शकुन्तलोवाच	BR-01-07-066-001
एवमुक्तस्तया शक्रः सन्दिदेश सदागतिम्	BR-01-07-066-001a
प्रातिष्ठत तदा काले मेनका वायुना सह	BR-01-07-066-001c
अथापश्यद्वरारोहा तपसा दग्धकिल्बिषम्	BR-01-07-066-002a
विश्वामित्रं तपस्यन्तं मेनका भीरुराश्रमे	BR-01-07-066-002c
अभिवाद्य ततः सा तं प्राक्रीडदृषिसन्निधौ	BR-01-07-066-003a
अपोवाह च वासोऽस्या मारुतः शशिसन्निभम्	BR-01-07-066-003c
सागच्छत्त्वरिता भूमिं वासस्तदभिलिङ्गती	BR-01-07-066-004a
उत्स्मयन्तीव सव्रीडं मारुतं वरवर्णिनी	BR-01-07-066-004c
गृद्धां वाससि सम्भ्रान्तां मेनकां मुनिसत्तमः	BR-01-07-066-005a
अनिर्देश्यवयोरूपामपश्यद्विवृतां तदा	BR-01-07-066-005c
तस्या रूपगुणं दृष्ट्वा स तु विप्रर्षभस्तदा	BR-01-07-066-006a
चकार भावं संसर्गे तया कामवशं गतः	BR-01-07-066-006c
न्यमन्त्रयत चाप्येनां सा चाप्यैच्छदनिन्दिता	BR-01-07-066-007a
तौ तत्र सुचिरं कालं वने व्यहरतामुभौ	BR-01-07-066-007c
रममाणौ यथाकामं यथैकदिवसं तथा	BR-01-07-066-007e
जनयामास स मुनिर्मेनकायां शकुन्तलाम्	BR-01-07-066-008a
प्रस्थे हिमवतो रम्ये मालिनीमभितो नदीम्	BR-01-07-066-008c
जातमुत्सृज्य तं गर्भं मेनका मालिनीमनु	BR-01-07-066-009a
कृतकार्या ततस्तूर्णमगच्छच्छक्रसंसदम्	BR-01-07-066-009c
तं वने विजने गर्भं सिंहव्याघ्रसमाकुले	BR-01-07-066-010a
दृष्ट्वा शयानं शकुनाः समन्तात्पर्यवारयन्	BR-01-07-066-010c
नेमां हिंस्युर्वने बालां क्रव्यादा मांसगृद्धिनः	BR-01-07-066-011a
पर्यरक्षन्त तां तत्र शकुन्ता मेनकात्मजाम्	BR-01-07-066-011c
उपस्प्रष्टुं गतश्चाहमपश्यं शयितामिमाम्	BR-01-07-066-012a
निर्जने विपिनेऽरण्ये शकुन्तैः परिवारिताम्	BR-01-07-066-012c
आनयित्वा ततश्चैनां दुहितृत्वे न्ययोजयम्	BR-01-07-066-012e
शरीरकृत्प्राणदाता यस्य चान्नानि भुञ्जते	BR-01-07-066-013a
क्रमेण ते त्रयोऽप्युक्ताः पितरो धर्मनिश्चये	BR-01-07-066-013c
निर्जने च वने यस्माच्छकुन्तैः परिरक्षिता	BR-01-07-066-014a
शकुन्तलेति नामास्याः कृतं चापि ततो मया	BR-01-07-066-014c
एवं दुहितरं विद्धि मम सौम्य शकुन्तलाम्	BR-01-07-066-015a
शकुन्तला च पितरं मन्यते मामनिन्दिता	BR-01-07-066-015c
एतदाचष्ट पृष्टः सन्मम जन्म महर्षये	BR-01-07-066-016a
सुतां कण्वस्य मामेवं विद्धि त्वं मनुजाधिप	BR-01-07-066-016c
कण्वं हि पितरं मन्ये पितरं स्वमजानती	BR-01-07-066-017a
इति ते कथितं राजन्यथावृत्तं श्रुतं मया	BR-01-07-066-017c
	
	
	
	
दुःषन्त उवाच	BR-01-07-067-001
सुव्यक्तं राजपुत्री त्वं यथा कल्याणि भाषसे	BR-01-07-067-001a
भार्या मे भव सुश्रोणि ब्रूहि किं करवाणि ते	BR-01-07-067-001c
सुवर्णमाला वासांसि कुण्डले परिहाटके	BR-01-07-067-002a
नानापत्तनजे शुभ्रे मणिरत्ने च शोभने	BR-01-07-067-002c
आहरामि तवाद्याहं निष्कादीन्यजिनानि च	BR-01-07-067-003a
सर्वं राज्यं तवाद्यास्तु भार्या मे भव शोभने	BR-01-07-067-003c
गान्धर्वेण च मां भीरु विवाहेनैहि सुन्दरि	BR-01-07-067-004a
विवाहानां हि रम्भोरु गान्धर्वः श्रेष्ठ उच्यते	BR-01-07-067-004c
शकुन्तलोवाच	BR-01-07-067-005
फलाहारो गतो राजन्पिता मे इत आश्रमात्	BR-01-07-067-005a
तं मुहूर्तं प्रतीक्षस्व स मां तुभ्यं प्रदास्यति	BR-01-07-067-005c
दुःषन्त उवाच	BR-01-07-067-006
इच्छामि त्वां वरारोहे भजमानामनिन्दिते	BR-01-07-067-006a
त्वदर्थं मां स्थितं विद्धि त्वद्गतं हि मनो मम	BR-01-07-067-006c
आत्मनो बन्धुरात्मैव गतिरात्मैव चात्मनः	BR-01-07-067-007a
आत्मनैवात्मनो दानं कर्तुमर्हसि धर्मतः	BR-01-07-067-007c
अष्टावेव समासेन विवाहा धर्मतः स्मृताः	BR-01-07-067-008a
ब्राह्मो दैवस्तथैवार्षः प्राजापत्यस्तथासुरः	BR-01-07-067-008c
गान्धर्वो राक्षसश्चैव पैशाचश्चाष्टमः स्मृतः	BR-01-07-067-009a
तेषां धर्मान्यथापूर्वं मनुः स्वायम्भुवोऽब्रवीत्	BR-01-07-067-009c
प्रशस्तांश्चतुरः पूर्वान्ब्राह्मणस्योपधारय	BR-01-07-067-010a
षडानुपूर्व्या क्षत्रस्य विद्धि धर्म्याननिन्दिते	BR-01-07-067-010c
राज्ञां तु राक्षसोऽप्युक्तो विट्शूद्रेष्वासुरः स्मृतः	BR-01-07-067-011a
पञ्चानां तु त्रयो धर्म्या द्वावधर्म्यौ स्मृताविह	BR-01-07-067-011c
पैशाचश्चासुरश्चैव न कर्तव्यौ कथञ्चन	BR-01-07-067-012a
अनेन विधिना कार्यो धर्मस्यैषा गतिः स्मृता	BR-01-07-067-012c
गान्धर्वराक्षसौ क्षत्रे धर्म्यौ तौ मा विशङ्किथाः	BR-01-07-067-013a
पृथग्वा यदि वा मिश्रौ कर्तव्यौ नात्र संशयः	BR-01-07-067-013c
सा त्वं मम सकामस्य सकामा वरवर्णिनि	BR-01-07-067-014a
गान्धर्वेण विवाहेन भार्या भवितुमर्हसि	BR-01-07-067-014c
शकुन्तलोवाच	BR-01-07-067-015
यदि धर्मपथस्त्वेष यदि चात्मा प्रभुर्मम	BR-01-07-067-015a
प्रदाने पौरवश्रेष्ठ शृणु मे समयं प्रभो	BR-01-07-067-015c
सत्यं मे प्रतिजानीहि यत्त्वां वक्ष्याम्यहं रहः	BR-01-07-067-016a
मम जायेत यः पुत्रः स भवेत्त्वदनन्तरम्	BR-01-07-067-016c
युवराजो महाराज सत्यमेतद्ब्रवीहि मे	BR-01-07-067-017a
यद्येतदेवं दुःषन्त अस्तु मे सङ्गमस्त्वया	BR-01-07-067-017c
वैशम्पायन उवाच	BR-01-07-067-018
एवमस्त्विति तां राजा प्रत्युवाचाविचारयन्	BR-01-07-067-018a
अपि च त्वां नयिष्यामि नगरं स्वं शुचिस्मिते	BR-01-07-067-018c
यथा त्वमर्हा सुश्रोणि सत्यमेतद्ब्रवीमि ते	BR-01-07-067-018e
एवमुक्त्वा स राजर्षिस्तामनिन्दितगामिनीम्	BR-01-07-067-019a
जग्राह विधिवत्पाणावुवास च तया सह	BR-01-07-067-019c
विश्वास्य चैनां स प्रायादब्रवीच्च पुनः पुनः	BR-01-07-067-020a
प्रेषयिष्ये तवार्थाय वाहिनीं चतुरङ्गिणीम्	BR-01-07-067-020c
तया त्वामानयिष्यामि निवासं स्वं शुचिस्मिते	BR-01-07-067-020e
इति तस्याः प्रतिश्रुत्य स नृपो जनमेजय	BR-01-07-067-021a
मनसा चिन्तयन्प्रायात्काश्यपं प्रति पार्थिवः	BR-01-07-067-021c
भगवांस्तपसा युक्तः श्रुत्वा किं नु करिष्यति	BR-01-07-067-022a
एवं सञ्चिन्तयन्नेव प्रविवेश स्वकं पुरम्	BR-01-07-067-022c
मुहूर्तयाते तस्मिंस्तु कण्वोऽप्याश्रममागमत्	BR-01-07-067-023a
शकुन्तला च पितरं ह्रिया नोपजगाम तम्	BR-01-07-067-023c
विज्ञायाथ च तां कण्वो दिव्यज्ञानो महातपाः	BR-01-07-067-024a
उवाच भगवान्प्रीतः पश्यन्दिव्येन चक्षुषा	BR-01-07-067-024c
त्वयाद्य राजान्वयया मामनादृत्य यत्कृतः	BR-01-07-067-025a
पुंसा सह समायोगो न स धर्मोपघातकः	BR-01-07-067-025c
क्षत्रियस्य हि गान्धर्वो विवाहः श्रेष्ठ उच्यते	BR-01-07-067-026a
सकामायाः सकामेन निर्मन्त्रो रहसि स्मृतः	BR-01-07-067-026c
धर्मात्मा च महात्मा च दुःषन्तः पुरुषोत्तमः	BR-01-07-067-027a
अभ्यगच्छः पतिं यं त्वं भजमानं शकुन्तले	BR-01-07-067-027c
महात्मा जनिता लोके पुत्रस्तव महाबलः	BR-01-07-067-028a
य इमां सागरापाङ्गां कृत्स्नां भोक्ष्यति मेदिनीम्	BR-01-07-067-028c
परं चाभिप्रयातस्य चक्रं तस्य महात्मनः	BR-01-07-067-029a
भविष्यत्यप्रतिहतं सततं चक्रवर्तिनः	BR-01-07-067-029c
ततः प्रक्षाल्य पादौ सा विश्रान्तं मुनिमब्रवीत्	BR-01-07-067-030a
विनिधाय ततो भारं सन्निधाय फलानि च	BR-01-07-067-030c
मया पतिर्वृतो योऽसौ दुःषन्तः पुरुषोत्तमः	BR-01-07-067-031a
तस्मै ससचिवाय त्वं प्रसादं कर्तुमर्हसि	BR-01-07-067-031c
कण्व उवाच	BR-01-07-067-032 
प्रसन्न एव तस्याहं त्वत्कृते वरवर्णिनि	BR-01-07-067-032a
गृहाण च वरं मत्तस्तत्कृते यदभीप्सितम्	BR-01-07-067-032c
वैशम्पायन उवाच	BR-01-07-067-033
ततो धर्मिष्ठतां वव्रे राज्याच्चास्खलनं तथा	BR-01-07-067-033a
शकुन्तला पौरवाणां दुःषन्तहितकाम्यया	BR-01-07-067-033c
	
	
वैशम्पायन उवाच	BR-01-07-068-001
प्रतिज्ञाय तु दुःषन्ते प्रतियाते शकुन्तला	BR-01-07-068-001a
गर्भं सुषाव वामोरुः कुमारममितौजसम्	BR-01-07-068-001c
त्रिषु वर्षेषु पूर्णेषु दिप्तानलसमद्युतिम्	BR-01-07-068-002a
रूपौदार्यगुणोपेतं दौःषन्तिं जनमेजय	BR-01-07-068-002c
जातकर्मादिसंस्कारं कण्वः पुण्यकृतां वरः	BR-01-07-068-003a
तस्याथ कारयामास वर्धमानस्य धीमतः	BR-01-07-068-003c
दन्तैः शुक्लैः शिखरिभिः सिंहसंहननो युवा	BR-01-07-068-004a
चक्राङ्कितकरः श्रीमान्महामूर्धा महाबलः	BR-01-07-068-004c
कुमारो देवगर्भाभः स तत्राशु व्यवर्धत	BR-01-07-068-004e
षड्वर्ष एव बालः स कण्वाश्रमपदं प्रति	BR-01-07-068-005a
व्याघ्रान्सिंहान्वराहांश्च गजांश्च महिषांस्तथा	BR-01-07-068-005c
बद्ध्वा वृक्षेषु बलवानाश्रमस्य समन्ततः	BR-01-07-068-006a
आरोहन्दमयंश्चैव क्रीडंश्च परिधावति	BR-01-07-068-006c
ततोऽस्य नाम चक्रुस्ते कण्वाश्रमनिवासिनः	BR-01-07-068-007a
अस्त्वयं सर्वदमनः सर्वं हि दमयत्ययम्	BR-01-07-068-007c
स सर्वदमनो नाम कुमारः समपद्यत	BR-01-07-068-008a
विक्रमेणौजसा चैव बलेन च समन्वितः	BR-01-07-068-008c
तं कुमारमृषिर्दृष्ट्वा कर्म चास्यातिमानुषम्	BR-01-07-068-009a
समयो यौवराज्यायेत्यब्रवीच्च शकुन्तलाम्	BR-01-07-068-009c
तस्य तद्बलमाज्ञाय कण्वः शिष्यानुवाच ह	BR-01-07-068-010a
शकुन्तलामिमां शीघ्रं सहपुत्रामितोऽऽश्रमात्	BR-01-07-068-010c
भर्त्रे प्रापयताद्यैव सर्वलक्षणपूजिताम्	BR-01-07-068-010e
नारीणां चिरवासो हि बान्धवेषु न रोचते	BR-01-07-068-011a
कीर्तिचारित्रधर्मघ्नस्तस्मान्नयत माचिरम्	BR-01-07-068-011c
तथेत्युक्त्वा तु ते सर्वे प्रातिष्ठन्तामितौजसः	BR-01-07-068-012a
शकुन्तलां पुरस्कृत्य सपुत्रां गजसाह्वयम्	BR-01-07-068-012c
गृहीत्वामरगर्भाभं पुत्रं कमललोचनम्	BR-01-07-068-013a
आजगाम ततः शुभ्रा दुःषन्तविदिताद्वनात्	BR-01-07-068-013c
अभिसृत्य च राजानं विदिता सा प्रवेशिता	BR-01-07-068-014a
सह तेनैव पुत्रेण तरुणादित्यवर्चसा	BR-01-07-068-014c
पूजयित्वा यथान्यायमब्रवीत्तं शकुन्तला	BR-01-07-068-015a
अयं पुत्रस्त्वया राजन्यौवराज्येऽभिषिच्यताम्	BR-01-07-068-015c
त्वया ह्ययं सुतो राजन्मय्युत्पन्नः सुरोपमः	BR-01-07-068-016a
यथासमयमेतस्मिन्वर्तस्व पुरुषोत्तम	BR-01-07-068-016c
यथा समागमे पूर्वं कृतः स समयस्त्वया	BR-01-07-068-017a
तं स्मरस्व महाभाग कण्वाश्रमपदं प्रति	BR-01-07-068-017c
सोऽथ श्रुत्वैव तद्वाक्यं तस्या राजा स्मरन्नपि	BR-01-07-068-018a
अब्रवीन्न स्मरामीति कस्य त्वं दुष्टतापसि	BR-01-07-068-018c
धर्मकामार्थसम्बन्धं न स्मरामि त्वया सह	BR-01-07-068-019a
गच्छ वा तिष्ठ वा कामं यद्वापीच्छसि तत्कुरु	BR-01-07-068-019c
सैवमुक्ता वरारोहा व्रीडितेव मनस्विनी	BR-01-07-068-020a
विसञ्ज्ञेव च दुःखेन तस्थौ स्थाणुरिवाचला	BR-01-07-068-020c
संरम्भामर्षताम्राक्षी स्फुरमाणोष्ठसम्पुटा	BR-01-07-068-021a
कटाक्षैर्निर्दहन्तीव तिर्यग्राजानमैक्षत	BR-01-07-068-021c
आकारं गूहमाना च मन्युनाभिसमीरिता	BR-01-07-068-022a
तपसा सम्भृतं तेजो धारयामास वै तदा	BR-01-07-068-022c
सा मुहूर्तमिव ध्यात्वा दुःखामर्षसमन्विता	BR-01-07-068-023a
भर्तारमभिसम्प्रेक्ष्य क्रुद्धा वचनमब्रवीत्	BR-01-07-068-023c
जानन्नपि महाराज कस्मादेवं प्रभाषसे	BR-01-07-068-024a
न जानामीति निःसङ्गं यथान्यः प्राकृतस्तथा	BR-01-07-068-024c
अत्र ते हृदयं वेद सत्यस्यैवानृतस्य च	BR-01-07-068-025a
कल्याण बत साक्षी त्वं मात्मानमवमन्यथाः	BR-01-07-068-025c
योऽन्यथा सन्तमात्मानमन्यथा प्रतिपद्यते	BR-01-07-068-026a
किं तेन न कृतं पापं चोरेणात्मापहारिणा	BR-01-07-068-026c
एकोऽहमस्मीति च मन्यसे त्वं; न हृच्छयं वेत्सि मुनिं पुराणम्	BR-01-07-068-027a
यो वेदिता कर्मणः पापकस्य; तस्यान्तिके त्वं वृजिनं करोषि	BR-01-07-068-027c
मन्यते पापकं कृत्वा न कश्चिद्वेत्ति मामिति	BR-01-07-068-028a
विदन्ति चैनं देवाश्च स्वश्चैवान्तरपूरुषः	BR-01-07-068-028c
आदित्यचन्द्रावनिलानलौ च; द्यौर्भूमिरापो हृदयं यमश्च	BR-01-07-068-029a
अहश्च रात्रिश्च उभे च सन्ध्ये; धर्मश्च जानाति नरस्य वृत्तम्	BR-01-07-068-029c
यमो वैवस्वतस्तस्य निर्यातयति दुष्कृतम्	BR-01-07-068-030a
हृदि स्थितः कर्मसाक्षी क्षेत्रज्ञो यस्य तुष्यति	BR-01-07-068-030c
न तु तुष्यति यस्यैष पुरुषस्य दुरात्मनः	BR-01-07-068-031a
तं यमः पापकर्माणं निर्यातयति दुष्कृतम्	BR-01-07-068-031c
अवमन्यात्मनात्मानमन्यथा प्रतिपद्यते	BR-01-07-068-032a
देवा न तस्य श्रेयांसो यस्यात्मापि न कारणम्	BR-01-07-068-032c
स्वयं प्राप्तेति मामेवं मावमंस्थाः पतिव्रताम्	BR-01-07-068-033a
अर्घ्यार्हां नार्चयसि मां स्वयं भार्यामुपस्थिताम्	BR-01-07-068-033c
किमर्थं मां प्राकृतवदुपप्रेक्षसि संसदि	BR-01-07-068-034a
न खल्वहमिदं शून्ये रौमि किं न शृणोषि मे	BR-01-07-068-034c
यदि मे याचमानाया वचनं न करिष्यसि	BR-01-07-068-035a
दुःषन्त शतधा मूर्धा ततस्तेऽद्य फलिष्यति	BR-01-07-068-035c
भार्यां पतिः सम्प्रविश्य स यस्माज्जायते पुनः	BR-01-07-068-036a
जायाया इति जायात्वं पुराणाः कवयो विदुः	BR-01-07-068-036c
यदागमवतः पुंसस्तदपत्यं प्रजायते	BR-01-07-068-037a
तत्तारयति सन्तत्या पूर्वप्रेतान्पितामहान्	BR-01-07-068-037c
पुन्नाम्नो नरकाद्यस्मात्पितरं त्रायते सुतः	BR-01-07-068-038a
तस्मात्पुत्र इति प्रोक्तः स्वयमेव स्वयम्भुवा	BR-01-07-068-038c
सा भार्या या गृहे दक्षा सा भार्या या प्रजावती	BR-01-07-068-039a
सा भार्या या पतिप्राणा सा भार्या या पतिव्रता	BR-01-07-068-039c
अर्धं भार्या मनुष्यस्य भार्या श्रेष्ठतमः सखा	BR-01-07-068-040a
भार्या मूलं त्रिवर्गस्य भार्या मित्रं मरिष्यतः	BR-01-07-068-040c
भार्यावन्तः क्रियावन्तः सभार्या गृहमेधिनः	BR-01-07-068-041a
भार्यावन्तः प्रमोदन्ते भार्यावन्तः श्रियान्विताः	BR-01-07-068-041c
सखायः प्रविविक्तेषु भवन्त्येताः प्रियंवदाः	BR-01-07-068-042a
पितरो धर्मकार्येषु भवन्त्यार्तस्य मातरः	BR-01-07-068-042c
कान्तारेष्वपि विश्रामो नरस्याध्वनिकस्य वै	BR-01-07-068-043a
यः सदारः स विश्वास्यस्तस्माद्दाराः परा गतिः	BR-01-07-068-043c
संसरन्तमपि प्रेतं विषमेष्वेकपातिनम्	BR-01-07-068-044a
भार्यैवान्वेति भर्तारं सततं या पतिव्रता	BR-01-07-068-044c
प्रथमं संस्थिता भार्या पतिं प्रेत्य प्रतीक्षते	BR-01-07-068-045a
पूर्वं मृतं च भर्तारं पश्चात्साध्व्यनुगच्छति	BR-01-07-068-045c
एतस्मात्कारणाद्राजन्पाणिग्रहणमिष्यते	BR-01-07-068-046a
यदाप्नोति पतिर्भार्यामिह लोके परत्र च	BR-01-07-068-046c
आत्मात्मनैव जनितः पुत्र इत्युच्यते बुधैः	BR-01-07-068-047a
तस्माद्भार्यां नरः पश्येन्मातृवत्पुत्रमातरम्	BR-01-07-068-047c
भार्यायां जनितं पुत्रमादर्शे स्वमिवाननम्	BR-01-07-068-048a
ह्लादते जनिता प्रेष्क्य स्वर्गं प्राप्येव पुण्यकृत्	BR-01-07-068-048c
दह्यमाना मनोदुःखैर्व्याधिभिश्चातुरा नराः	BR-01-07-068-049a
ह्लादन्ते स्वेषु दारेषु घर्मार्ताः सलिलेष्विव	BR-01-07-068-049c
सुसंरब्धोऽपि रामाणां न ब्रूयादप्रियं बुधः	BR-01-07-068-050a
रतिं प्रीतिं च धर्मं च तास्वायत्तमवेक्ष्य च	BR-01-07-068-050c
आत्मनो जन्मनः क्षेत्रं पुण्यं रामाः सनातनम्	BR-01-07-068-051a
ऋषीणामपि का शक्तिः स्रष्टुं रामामृते प्रजाः	BR-01-07-068-051c
परिपत्य यदा सूनुर्धरणीरेणुगुण्ठितः	BR-01-07-068-052a
पितुराश्लिष्यतेऽङ्गानि किमिवास्त्यधिकं ततः	BR-01-07-068-052c
स त्वं स्वयमनुप्राप्तं साभिलाषमिमं सुतम्	BR-01-07-068-053a
प्रेक्षमाणं च काक्षेण किमर्थमवमन्यसे	BR-01-07-068-053c
अण्डानि बिभ्रति स्वानि न भिन्दन्ति पिपीलिकाः	BR-01-07-068-054a
न भरेथाः कथं नु त्वं धर्मज्ञः सन्स्वमात्मजम्	BR-01-07-068-054c
न वाससां न रामाणां नापां स्पर्शस्तथा सुखः	BR-01-07-068-055a
शिशोरालिङ्ग्यमानस्य स्पर्शः सूनोर्यथा सुखः	BR-01-07-068-055c
ब्राह्मणो द्विपदां श्रेष्ठो गौर्वरिष्ठा चतुष्पदाम्	BR-01-07-068-056a
गुरुर्गरीयसां श्रेष्ठः पुत्रः स्पर्शवतां वरः	BR-01-07-068-056c
स्पृशतु त्वां समाश्लिष्य पुत्रोऽयं प्रियदर्शनः	BR-01-07-068-057a
पुत्रस्पर्शात्सुखतरः स्पर्शो लोके न विद्यते	BR-01-07-068-057c
त्रिषु वर्षेषु पूर्णेषु प्रजाताहमरिन्दम	BR-01-07-068-058a
इमं कुमारं राजेन्द्र तव शोकप्रणाशनम्	BR-01-07-068-058c
आहर्ता वाजिमेधस्य शतसङ्ख्यस्य पौरव	BR-01-07-068-059a
इति वागन्तरिक्षे मां सूतकेऽभ्यवदत्पुरा	BR-01-07-068-059c
ननु नामाङ्कमारोप्य स्नेहाद्ग्रामान्तरं गताः	BR-01-07-068-060a
मूर्ध्नि पुत्रानुपाघ्राय प्रतिनन्दन्ति मानवाः	BR-01-07-068-060c
वेदेष्वपि वदन्तीमं मन्त्रवादं द्विजातयः	BR-01-07-068-061a
जातकर्मणि पुत्राणां तवापि विदितं तथा	BR-01-07-068-061c
अङ्गादङ्गात्सम्भवसि हृदयादभिजायसे	BR-01-07-068-062a
आत्मा वै पुत्रनामासि स जीव शरदः शतम्	BR-01-07-068-062c
पोषो हि त्वदधीनो मे सन्तानमपि चाक्षयम्	BR-01-07-068-063a
तस्मात्त्वं जीव मे वत्स सुसुखी शरदां शतम्	BR-01-07-068-063c
त्वदङ्गेभ्यः प्रसूतोऽयं पुरुषात्पुरुषोऽपरः	BR-01-07-068-064a
सरसीवामलेऽऽत्मानं द्वितीयं पश्य मे सुतम्	BR-01-07-068-064c
यथा ह्याहवनीयोऽग्निर्गार्हपत्यात्प्रणीयते	BR-01-07-068-065a
तथा त्वत्तः प्रसूतोऽयं त्वमेकः सन्द्विधा कृतः	BR-01-07-068-065c
मृगापकृष्टेन हि ते मृगयां परिधावता	BR-01-07-068-066a
अहमासादिता राजन्कुमारी पितुराश्रमे	BR-01-07-068-066c
उर्वशी पूर्वचित्तिश्च सहजन्या च मेनका	BR-01-07-068-067a
विश्वाची च घृताची च षडेवाप्सरसां वराः	BR-01-07-068-067c
तासां मां मेनका नाम ब्रह्मयोनिर्वराप्सराः	BR-01-07-068-068a
दिवः सम्प्राप्य जगतीं विश्वामित्रादजीजनत्	BR-01-07-068-068c
सा मां हिमवतः पृष्ठे सुषुवे मेनकाप्सराः	BR-01-07-068-069a
अवकीर्य च मां याता परात्मजमिवासती	BR-01-07-068-069c
किं नु कर्माशुभं पूर्वं कृतवत्यस्मि जन्मनि	BR-01-07-068-070a
यदहं बान्धवैस्त्यक्ता बाल्ये सम्प्रति च त्वया	BR-01-07-068-070c
कामं त्वया परित्यक्ता गमिष्याम्यहमाश्रमम्	BR-01-07-068-071a
इमं तु बालं सन्त्यक्तुं नार्हस्यात्मजमात्मना	BR-01-07-068-071c
दुःषन्त उवाच	BR-01-07-068-072   
न पुत्रमभिजानामि त्वयि जातं शकुन्तले	BR-01-07-068-072a
असत्यवचना नार्यः कस्ते श्रद्धास्यते वचः	BR-01-07-068-072c
मेनका निरनुक्रोशा बन्धकी जननी तव	BR-01-07-068-073a
यया हिमवतः पृष्ठे निर्माल्येव प्रवेरिता	BR-01-07-068-073c
स चापि निरनुक्रोशः क्षत्रयोनिः पिता तव	BR-01-07-068-074a
विश्वामित्रो ब्राह्मणत्वे लुब्धः कामपरायणः	BR-01-07-068-074c
मेनकाप्सरसां श्रेष्ठा महर्षीणां च ते पिता	BR-01-07-068-075a
तयोरपत्यं कस्मात्त्वं पुंश्चलीवाभिधास्यसि	BR-01-07-068-075c
अश्रद्धेयमिदं वाक्यं कथयन्ती न लज्जसे	BR-01-07-068-076a
विशेषतो मत्सकाशे दुष्टतापसि गम्यताम्	BR-01-07-068-076c
क्व महर्षिः सदैवोग्रः साप्सरा क्व च मेनका	BR-01-07-068-077a
क्व च त्वमेवं कृपणा तापसीवेषधारिणी	BR-01-07-068-077c
अतिकायश्च पुत्रस्ते बालोऽपि बलवानयम्	BR-01-07-068-078a
कथमल्पेन कालेन शालस्कन्ध इवोद्गतः	BR-01-07-068-078c
सुनिकृष्टा च योनिस्ते पुंश्चली प्रतिभासि मे	BR-01-07-068-079a
यदृच्छया कामरागाज्जाता मेनकया ह्यसि	BR-01-07-068-079c
सर्वमेतत्परोक्षं मे यत्त्वं वदसि तापसि	BR-01-07-068-080a
नाहं त्वामभिजानामि यथेष्टं गम्यतां त्वया	BR-01-07-068-080c
	
शकुन्तलोवाच	BR-01-07-069-001
राजन्सर्षपमात्राणि परच्छिद्राणि पश्यसि	BR-01-07-069-001a
आत्मनो बिल्वमात्राणि पश्यन्नपि न पश्यसि	BR-01-07-069-001c
मेनका त्रिदशेष्वेव त्रिदशाश्चानु मेनकाम्	BR-01-07-069-002a
ममैवोद्रिच्यते जन्म दुःषन्त तव जन्मतः	BR-01-07-069-002c
क्षितावटसि राजंस्त्वमन्तरिक्षे चराम्यहम्	BR-01-07-069-003a
आवयोरन्तरं पश्य मेरुसर्षपयोरिव	BR-01-07-069-003c
महेन्द्रस्य कुबेरस्य यमस्य वरुणस्य च	BR-01-07-069-004a
भवनान्यनुसंयामि प्रभावं पश्य मे नृप	BR-01-07-069-004c
सत्यश्चापि प्रवादोऽयं यं प्रवक्ष्यामि तेऽनघ	BR-01-07-069-005a
निदर्शनार्थं न द्वेषात्तच्छ्रुत्वा क्षन्तुमर्हसि	BR-01-07-069-005c
विरूपो यावदादर्शे नात्मनः पश्यते मुखम्	BR-01-07-069-006a
मन्यते तावदात्मानमन्येभ्यो रूपवत्तरम्	BR-01-07-069-006c
यदा तु मुखमादर्शे विकृतं सोऽभिवीक्षते	BR-01-07-069-007a
तदेतरं विजानाति आत्मानं नेतरं जनम्	BR-01-07-069-007c
अतीव रूपसम्पन्नो न किञ्चिदवमन्यते	BR-01-07-069-008a
अतीव जल्पन्दुर्वाचो भवतीह विहेठकः	BR-01-07-069-008c
मूर्खो हि जल्पतां पुंसां श्रुत्वा वाचः शुभाशुभाः	BR-01-07-069-009a
अशुभं वाक्यमादत्ते पुरीषमिव सूकरः	BR-01-07-069-009c
प्राज्ञस्तु जल्पतां पुंसां श्रुत्वा वाचः शुभाशुभाः	BR-01-07-069-010a
गुणवद्वाक्यमादत्ते हंसः क्षीरमिवाम्भसः	BR-01-07-069-010c
अन्यान्परिवदन्साधुर्यथा हि परितप्यते	BR-01-07-069-011a
तथा परिवदन्नन्यांस्तुष्टो भवति दुर्जनः	BR-01-07-069-011c
अभिवाद्य यथा वृद्धान्सन्तो गच्छन्ति निर्वृतिम्	BR-01-07-069-012a
एवं सज्जनमाक्रुश्य मूर्खो भवति निर्वृतः	BR-01-07-069-012c
सुखं जीवन्त्यदोषज्ञा मूर्खा दोषानुदर्शिनः	BR-01-07-069-013a
यत्र वाच्याः परैः सन्तः परानाहुस्तथाविधान्	BR-01-07-069-013c
अतो हास्यतरं लोके किञ्चिदन्यन्न विद्यते	BR-01-07-069-014a
यत्र दुर्जन इत्याह दुर्जनः सज्जनं स्वयम्	BR-01-07-069-014c
सत्यधर्मच्युतात्पुंसः क्रुद्धादाशीविषादिव	BR-01-07-069-015a
अनास्तिकोऽप्युद्विजते जनः किं पुनरास्तिकः	BR-01-07-069-015c
स्वयमुत्पाद्य वै पुत्रं सदृशं योऽवमन्यते	BR-01-07-069-016a
तस्य देवाः श्रियं घ्नन्ति न च लोकानुपाश्नुते	BR-01-07-069-016c
कुलवंशप्रतिष्ठां हि पितरः पुत्रमब्रुवन्	BR-01-07-069-017a
उत्तमं सर्वधर्माणां तस्मात्पुत्रं न सन्त्यजेत्	BR-01-07-069-017c
स्वपत्नीप्रभवान्पञ्च लब्धान्क्रीतान्विवर्धितान्	BR-01-07-069-018a
कृतानन्यासु चोत्पन्नान्पुत्रान्वै मनुरब्रवीत्	BR-01-07-069-018c
धर्मकीर्त्यावहा नॄणां मनसः प्रीतिवर्धनाः	BR-01-07-069-019a
त्रायन्ते नरकाज्जाताः पुत्रा धर्मप्लवाः पितॄन्	BR-01-07-069-019c
स त्वं नृपतिशार्दूल न पुत्रं त्यक्तुमर्हसि	BR-01-07-069-020a
आत्मानं सत्यधर्मौ च पालयानो महीपते	BR-01-07-069-020c
नरेन्द्रसिंह कपटं न वोढुं त्वमिहार्हसि	BR-01-07-069-020e
वरं कूपशताद्वापी वरं वापीशतात्क्रतुः	BR-01-07-069-021a
वरं क्रतुशतात्पुत्रः सत्यं पुत्रशताद्वरम्	BR-01-07-069-021c
अश्वमेधसहस्रं च सत्यं च तुलया धृतम्	BR-01-07-069-022a
अश्वमेधसहस्राद्धि सत्यमेव विशिष्यते	BR-01-07-069-022c
सर्ववेदाधिगमनं सर्वतीर्थावगाहनम्	BR-01-07-069-023a
सत्यं च वदतो राजन्समं वा स्यान्न वा समम्	BR-01-07-069-023c
नास्ति सत्यात्परो धर्मो न सत्याद्विद्यते परम्	BR-01-07-069-024a
न हि तीव्रतरं किञ्चिदनृतादिह विद्यते	BR-01-07-069-024c
राजन्सत्यं परं ब्रह्म सत्यं च समयः परः	BR-01-07-069-025a
मा त्याक्षीः समयं राजन्सत्यं सङ्गतमस्तु ते	BR-01-07-069-025c
अनृते चेत्प्रसङ्गस्ते श्रद्दधासि न चेत्स्वयम्	BR-01-07-069-026a
आत्मनो हन्त गच्छामि त्वादृशे नास्ति सङ्गतम्	BR-01-07-069-026c
ऋतेऽपि त्वयि दुःषन्त शैलराजावतंसकाम्	BR-01-07-069-027a
चतुरन्तामिमामुर्वीं पुत्रो मे पालयिष्यति	BR-01-07-069-027c
वैशम्पायन उवाच	BR-01-07-069-028
एतावदुक्त्वा वचनं प्रातिष्ठत शकुन्तला	BR-01-07-069-028a
अथान्तरिक्षे दुःषन्तं वागुवाचाशरीरिणी	BR-01-07-069-028c
ऋत्विक्पुरोहिताचार्यैर्मन्त्रिभिश्चावृतं तदा	BR-01-07-069-028e
भस्त्रा माता पितुः पुत्रो येन जातः स एव सः	BR-01-07-069-029a
भरस्व पुत्रं दुःषन्त मावमंस्थाः शकुन्तलाम्	BR-01-07-069-029c
रेतोधाः पुत्र उन्नयति नरदेव यमक्षयात्	BR-01-07-069-030a
त्वं चास्य धाता गर्भस्य सत्यमाह शकुन्तला	BR-01-07-069-030c
जाया जनयते पुत्रमात्मनोऽङ्गं द्विधा कृतम्	BR-01-07-069-031a
तस्माद्भरस्व दुःषन्त पुत्रं शाकुन्तलं नृप	BR-01-07-069-031c
अभूतिरेषा कस्त्यज्याज्जीवञ्जीवन्तमात्मजम्	BR-01-07-069-032a
शाकुन्तलं महात्मानं दौःषन्तिं भर पौरव	BR-01-07-069-032c
भर्तव्योऽयं त्वया यस्मादस्माकं वचनादपि	BR-01-07-069-033a
तस्माद्भवत्वयं नाम्ना भरतो नाम ते सुतः	BR-01-07-069-033c
तच्छ्रुत्वा पौरवो राजा व्याहृतं वै दिवौकसाम्	BR-01-07-069-034a
पुरोहितममात्यांश्च सम्प्रहृष्टोऽब्रवीदिदम्	BR-01-07-069-034c
शृण्वन्त्वेतद्भवन्तोऽस्य देवदूतस्य भाषितम्	BR-01-07-069-035a
अहमप्येवमेवैनं जानामि स्वयमात्मजम्	BR-01-07-069-035c
यद्यहं वचनादेव गृह्णीयामिममात्मजम्	BR-01-07-069-036a
भवेद्धि शङ्का लोकस्य नैवं शुद्धो भवेदयम्	BR-01-07-069-036c
तं विशोध्य तदा राजा देवदूतेन भारत	BR-01-07-069-037a
हृष्टः प्रमुदितश्चापि प्रतिजग्राह तं सुतम्	BR-01-07-069-037c
मूर्ध्नि चैनमुपाघ्राय सस्नेहं परिषस्वजे	BR-01-07-069-038a
सभाज्यमानो विप्रैश्च स्तूयमानश्च बन्दिभिः	BR-01-07-069-038c
स मुदं परमां लेभे पुत्रसंस्पर्शजां नृपः	BR-01-07-069-038e   
तां चैव भार्यां धर्मज्ञः पूजयामास धर्मतः	BR-01-07-069-039a
अब्रवीच्चैव तां राजा सान्त्वपूर्वमिदं वचः	BR-01-07-069-039c
कृतो लोकपरोक्षोऽयं सम्बन्धो वै त्वया सह	BR-01-07-069-040a
तस्मादेतन्मया देवि त्वच्छुद्ध्यर्थं विचारितम्	BR-01-07-069-040c
मन्यते चैव लोकस्ते स्त्रीभावान्मयि सङ्गतम्	BR-01-07-069-041a
पुत्रश्चायं वृतो राज्ये मया तस्माद्विचारितम्	BR-01-07-069-041c
यच्च कोपितयात्यर्थं त्वयोक्तोऽस्म्यप्रियं प्रिये	BR-01-07-069-042a
प्रणयिन्या विशालाक्षि तत्क्षान्तं ते मया शुभे	BR-01-07-069-042c
तामेवमुक्त्वा राजर्षिर्दुःषन्तो महिषीं प्रियाम्	BR-01-07-069-043a
वासोभिरन्नपानैश्च पूजयामास भारत	BR-01-07-069-043c
दुःषन्तश्च ततो राजा पुत्रं शाकुन्तलं तदा	BR-01-07-069-044a
भरतं नामतः कृत्वा यौवराज्येऽभ्यषेचयत्	BR-01-07-069-044c
तस्य तत्प्रथितं चक्रं प्रावर्तत महात्मनः	BR-01-07-069-045a
भास्वरं दिव्यमजितं लोकसन्नादनं महत्	BR-01-07-069-045c
स विजित्य महीपालांश्चकार वशवर्तिनः	BR-01-07-069-046a
चचार च सतां धर्मं प्राप चानुत्तमं यशः	BR-01-07-069-046c
स राजा चक्रवर्त्यासीत्सार्वभौमः प्रतापवान्	BR-01-07-069-047a
ईजे च बहुभिर्यज्ञैर्यथा शक्रो मरुत्पतिः	BR-01-07-069-047c
याजयामास तं कण्वो दक्षवद्भूरिदक्षिणम्	BR-01-07-069-048a
श्रीमान्गोविततं नाम वाजिमेधमवाप सः	BR-01-07-069-048c
यस्मिन्सहस्रं पद्मानां कण्वाय भरतो ददौ	BR-01-07-069-048e   
भरताद्भारती कीर्तिर्येनेदं भारतं कुलम्	BR-01-07-069-049a
अपरे ये च पूर्वे च भारता इति विश्रुताः	BR-01-07-069-049c
भरतस्यान्ववाये हि देवकल्पा महौजसः	BR-01-07-069-050a
बभूवुर्ब्रह्मकल्पाश्च बहवो राजसत्तमाः	BR-01-07-069-050c
येषामपरिमेयानि नामधेयानि सर्वशः	BR-01-07-069-051a
तेषां तु ते यथामुख्यं कीर्तयिष्यामि भारत	BR-01-07-069-051c
महाभागान्देवकल्पान्सत्यार्जवपरायणान्स	BR-01-07-069-051e   
	
	
वैशम्पायन उवाच	BR-01-07-070-001
प्रजापतेस्तु दक्षस्य मनोर्वैवस्वतस्य च	BR-01-07-070-001a
भरतस्य कुरोः पूरोरजमीढस्य चान्वये	BR-01-07-070-001c
यादवानामिमं वंशं पौरवाणां च सर्वशः	BR-01-07-070-002a
तथैव भारतानां च पुण्यं स्वस्त्ययनं महत्	BR-01-07-070-002c
धन्यं यशस्यमायुष्यं कीर्तयिष्यामि तेऽनघ	BR-01-07-070-002e
तेजोभिरुदिताः सर्वे महर्षिसमतेजसः	BR-01-07-070-003a
दश प्रचेतसः पुत्राः सन्तः पूर्वजनाः स्मृताः	BR-01-07-070-003c
मेघजेनाग्निना ये ते पूर्वं दग्धा महौजसः	BR-01-07-070-003e
तेभ्यः प्राचेतसो जज्ञे दक्षो दक्षादिमाः प्रजाः	BR-01-07-070-004a
सम्भूताः पुरुषव्याघ्र स हि लोकपितामहः	BR-01-07-070-004c
वीरिण्या सह सङ्गम्य दक्षः प्राचेतसो मुनिः	BR-01-07-070-005a
आत्मतुल्यानजनयत्सहस्रं संशितव्रतान्	BR-01-07-070-005c
सहस्रसङ्ख्यान्समितान्सुतान्दक्षस्य नारदः	BR-01-07-070-006a
मोक्षमध्यापयामास साङ्ख्यज्ञानमनुत्तमम्	BR-01-07-070-006c
ततः पञ्चाशतं कन्याः पुत्रिका अभिसन्दधे	BR-01-07-070-007a
प्रजापतिः प्रजा दक्षः सिसृक्षुर्जनमेजय	BR-01-07-070-007c
ददौ स दश धर्माय कश्यपाय त्रयोदश	BR-01-07-070-008a
कालस्य नयने युक्ताः सप्तविंशतिमिन्दवे	BR-01-07-070-008c
त्रयोदशानां पत्नीनां या तु दाक्षायणी वरा	BR-01-07-070-009a
मारीचः कश्यपस्तस्यामादित्यान्समजीजनत्	BR-01-07-070-009c
इन्द्रादीन्वीर्यसम्पन्नान्विवस्वन्तमथापि च	BR-01-07-070-009e
विवस्वतः सुतो जज्ञे यमो वैवस्वतः प्रभुः	BR-01-07-070-010a
मार्तण्डश्च यमस्यापि पुत्रो राजन्नजायत	BR-01-07-070-010c
मार्तण्डस्य मनुर्धीमानजायत सुतः प्रभुः	BR-01-07-070-011a
मनोर्वंशो मानवानां ततोऽयं प्रथितोऽभवत्	BR-01-07-070-011c
ब्रह्मक्षत्रादयस्तस्मान्मनोर्जातास्तु मानवाः	BR-01-07-070-011e
तत्राभवत्तदा राजन्ब्रह्म क्षत्रेण सङ्गतम्	BR-01-07-070-012a
ब्राह्मणा मानवास्तेषां साङ्गं वेदमदीधरन्	BR-01-07-070-012c
वेनं धृष्णुं नरिष्यन्तं नाभागेक्ष्वाकुमेव च	BR-01-07-070-013a
करूषमथ शर्यातिं तथैवात्राष्टमीमिलाम्	BR-01-07-070-013c
पृषध्रनवमानाहुः क्षत्रधर्मपरायणान्	BR-01-07-070-014a
नाभागारिष्टदशमान्मनोः पुत्रान्महाबलान्	BR-01-07-070-014c
पञ्चाशतं मनोः पुत्रास्तथैवान्येऽभवन्क्षितौ	BR-01-07-070-015a
अन्योन्यभेदात्ते सर्वे विनेशुरिति नः श्रुतम्	BR-01-07-070-015c
पुरूरवास्ततो विद्वानिलायां समपद्यत	BR-01-07-070-016a
सा वै तस्याभवन्माता पिता चेति हि नः श्रुतम्	BR-01-07-070-016c
त्रयोदश समुद्रस्य द्वीपानश्नन्पुरूरवाः	BR-01-07-070-017a
अमानुषैर्वृतः सत्त्वैर्मानुषः सन्महायशाः	BR-01-07-070-017c
विप्रैः स विग्रहं चक्रे वीर्योन्मत्तः पुरूरवाः	BR-01-07-070-018a
जहार च स विप्राणां रत्नान्युत्क्रोशतामपि	BR-01-07-070-018c
सनत्कुमारस्तं राजन्ब्रह्मलोकादुपेत्य ह	BR-01-07-070-019a
अनुदर्शयां ततश्चक्रे प्रत्यगृह्णान्न चाप्यसौ	BR-01-07-070-019c
ततो महर्षिभिः क्रुद्धैः शप्तः सद्यो व्यनश्यत	BR-01-07-070-020a
लोभान्वितो मदबलान्नष्टसञ्ज्ञो नराधिपः	BR-01-07-070-020c
स हि गन्धर्वलोकस्थ उर्वश्या सहितो विराट्	BR-01-07-070-021a
आनिनाय क्रियार्थेऽग्नीन्यथावद्विहितांस्त्रिधा	BR-01-07-070-021c
षट्पुत्रा जज्ञिरेऽथैलादायुर्धीमानमावसुः	BR-01-07-070-022a
दृढायुश्च वनायुश्च श्रुतायुश्चोर्वशीसुताः	BR-01-07-070-022c
नहुषं वृद्धशर्माणं रजिं रम्भमनेनसम्	BR-01-07-070-023a
स्वर्भानवीसुतानेतानायोः पुत्रान्प्रचक्षते	BR-01-07-070-023c
आयुषो नहुषः पुत्रो धीमान्सत्यपराक्रमः	BR-01-07-070-024a
राज्यं शशास सुमहद्धर्मेण पृथिवीपतिः	BR-01-07-070-024c
पितॄन्देवानृषीन्विप्रान्गन्धर्वोरगराक्षसान्	BR-01-07-070-025a
नहुषः पालयामास ब्रह्मक्षत्रमथो विशः	BR-01-07-070-025c
स हत्वा दस्युसङ्घातानृषीन्करमदापयत्	BR-01-07-070-026a
पशुवच्चैव तान्पृष्ठे वाहयामास वीर्यवान्	BR-01-07-070-026c
कारयामास चेन्द्रत्वमभिभूय दिवौकसः	BR-01-07-070-027a
तेजसा तपसा चैव विक्रमेणौजसा तथा	BR-01-07-070-027c
यतिं ययातिं संयातिमायातिं पाञ्चमुद्धवम्	BR-01-07-070-028a
नहुषो जनयामास षट्पुत्रान्प्रियवाससि	BR-01-07-070-028c
ययातिर्नाहुषः सम्राडासीत्सत्यपराक्रमः	BR-01-07-070-029a
स पालयामास महीमीजे च विविधैः सवैः	BR-01-07-070-029c
अतिशक्त्या पितॄनर्चन्देवांश्च प्रयतः सदा	BR-01-07-070-030a
अन्वगृह्णात्प्रजाः सर्वा ययातिरपराजितः	BR-01-07-070-030c
तस्य पुत्रा महेष्वासाः सर्वैः समुदिता गुणैः	BR-01-07-070-031a
देवयान्यां महाराज शर्मिष्ठायां च जज्ञिरे	BR-01-07-070-031c
देवयान्यामजायेतां यदुस्तुर्वसुरेव च	BR-01-07-070-032a
द्रुह्युश्चानुश्च पूरुश्च शर्मिष्ठायां प्रजज्ञिरे	BR-01-07-070-032c
स शाश्वतीः समा राजन्प्रजा धर्मेण पालयन्	BR-01-07-070-033a
जरामार्छन्महाघोरां नाहुषो रूपनाशिनीम्	BR-01-07-070-033c
जराभिभूतः पुत्रान्स राजा वचनमब्रवीत्	BR-01-07-070-034a
यदुं पूरुं तुर्वसुं च द्रुह्युं चानुं च भारत	BR-01-07-070-034c
यौवनेन चरन्कामान्युवा युवतिभिः सह	BR-01-07-070-035a
विहर्तुमहमिच्छामि साह्यं कुरुत पुत्रकाः	BR-01-07-070-035c
तं पुत्रो देवयानेयः पूर्वजो यदुरब्रवीत्	BR-01-07-070-036a
किं कार्यं भवतः कार्यमस्माभिर्यौवनेन च	BR-01-07-070-036c
ययातिरब्रवीत्तं वै जरा मे प्रतिगृह्यताम्	BR-01-07-070-037a
यौवनेन त्वदीयेन चरेयं विषयानहम्	BR-01-07-070-037c
यजतो दीर्घसत्रैर्मे शापाच्चोशनसो मुनेः	BR-01-07-070-038a
कामार्थः परिहीणो मे तप्येऽहं तेन पुत्रकाः	BR-01-07-070-038c
मामकेन शरीरेण राज्यमेकः प्रशास्तु वः	BR-01-07-070-039a
अहं तन्वाभिनवया युवा कामानवाप्नुयाम्	BR-01-07-070-039c
न ते तस्य प्रत्यगृह्णन्यदुप्रभृतयो जराम्	BR-01-07-070-040a
तमब्रवीत्ततः पूरुः कनीयान्सत्यविक्रमः	BR-01-07-070-040c
राजंश्चराभिनवया तन्वा यौवनगोचरः	BR-01-07-070-041a
अहं जरां समास्थाय राज्ये स्थास्यामि तेऽऽज्ञया	BR-01-07-070-041c
एवमुक्तः स राजर्षिस्तपोवीर्यसमाश्रयात्	BR-01-07-070-042a
सञ्चारयामास जरां तदा पुत्रे महात्मनि	BR-01-07-070-042c
पौरवेणाथ वयसा राजा यौवनमास्थितः	BR-01-07-070-043a
यायातेनापि वयसा राज्यं पूरुरकारयत्	BR-01-07-070-043c
ततो वर्षसहस्रान्ते ययातिरपराजितः	BR-01-07-070-044a
अतृप्त एव कामानां पूरुं पुत्रमुवाच ह	BR-01-07-070-044c
त्वया दायादवानस्मि त्वं मे वंशकरः सुतः	BR-01-07-070-045a
पौरवो वंश इति ते ख्यातिं लोके गमिष्यति	BR-01-07-070-045c
ततः स नृपशार्दूलः पूरुं राज्येऽभिषिच्य च	BR-01-07-070-046a
कालेन महता पश्चात्कालधर्ममुपेयिवान्	BR-01-07-070-046c
	
	
	
जनमेजय उवाच	BR-01-07-071-001
ययातिः पूर्वकोऽस्माकं दशमो यः प्रजापतेः	BR-01-07-071-001a
कथं स शुक्रतनयां लेभे परमदुर्लभाम्	BR-01-07-071-001c
एतदिच्छाम्यहं श्रोतुं विस्तरेण द्विजोत्तम	BR-01-07-071-002a
आनुपूर्व्या च मे शंस पूरोर्वंशकरान्पृथक्	BR-01-07-071-002c
वैशम्पायन उवाच	BR-01-07-071-003
ययातिरासीद्राजर्षिर्देवराजसमद्युतिः	BR-01-07-071-003a
तं शुक्रवृषपर्वाणौ वव्राते वै यथा पुरा	BR-01-07-071-003c
तत्तेऽहं सम्प्रवक्ष्यामि पृच्छतो जनमेजय	BR-01-07-071-004a
देवयान्याश्च संयोगं ययातेर्नाहुषस्य च	BR-01-07-071-004c
सुराणामसुराणां च समजायत वै मिथः	BR-01-07-071-005a
ऐश्वर्यं प्रति सङ्घर्षस्त्रैलोक्ये सचराचरे	BR-01-07-071-005c
जिगीषया ततो देवा वव्रिरेऽऽङ्गिरसं मुनिम्	BR-01-07-071-006a
पौरोहित्येन याज्यार्थे काव्यं तूशनसं परे	BR-01-07-071-006c
ब्राह्मणौ तावुभौ नित्यमन्योन्यस्पर्धिनौ भृशम्	BR-01-07-071-006e
तत्र देवा निजघ्नुर्यान्दानवान्युधि सङ्गतान्	BR-01-07-071-007a
तान्पुनर्जीवयामास काव्यो विद्याबलाश्रयात्	BR-01-07-071-007c
ततस्ते पुनरुत्थाय योधयाञ्चक्रिरे सुरान्	BR-01-07-071-007e
असुरास्तु निजघ्नुर्यान्सुरान्समरमूर्धनि	BR-01-07-071-008a
न तान्सञ्जीवयामास बृहस्पतिरुदारधीः	BR-01-07-071-008c
न हि वेद स तां विद्यां यां काव्यो वेद वीर्यवान्	BR-01-07-071-009a
सञ्जीवनीं ततो देवा विषादमगमन्परम्	BR-01-07-071-009c
ते तु देवा भयोद्विग्नाः काव्यादुशनसस्तदा	BR-01-07-071-010a
ऊचुः कचमुपागम्य ज्येष्ठं पुत्रं बृहस्पतेः	BR-01-07-071-010c
भजमानान्भजस्वास्मान्कुरु नः साह्यमुत्तमम्	BR-01-07-071-011a
यासौ विद्या निवसति ब्राह्मणेऽमिततेजसि	BR-01-07-071-011c
शुक्रे तामाहर क्षिप्रं भागभाङ्नो भविष्यसि	BR-01-07-071-011e
वृषपर्वसमीपे स शक्यो द्रष्टुं त्वया द्विजः	BR-01-07-071-012a
रक्षते दानवांस्तत्र न स रक्षत्यदानवान्	BR-01-07-071-012c
तमाराधयितुं शक्तो भवान्पूर्ववयाः कविम्	BR-01-07-071-013a
देवयानीं च दयितां सुतां तस्य महात्मनः	BR-01-07-071-013c
त्वमाराधयितुं शक्तो नान्यः कश्चन विद्यते	BR-01-07-071-014a
शीलदाक्षिण्यमाधुर्यैराचारेण दमेन च	BR-01-07-071-014c
देवयान्यां हि तुष्टायां विद्यां तां प्राप्स्यसि ध्रुवम्	BR-01-07-071-014e
तथेत्युक्त्वा ततः प्रायाद्बृहस्पतिसुतः कचः	BR-01-07-071-015a
तदाभिपूजितो देवैः समीपं वृषपर्वणः	BR-01-07-071-015c
स गत्वा त्वरितो राजन्देवैः सम्प्रेषितः कचः	BR-01-07-071-016a
असुरेन्द्रपुरे शुक्रं दृष्ट्वा वाक्यमुवाच ह	BR-01-07-071-016c
ऋषेरङ्गिरसः पौत्रं पुत्रं साक्षाद्बृहस्पतेः	BR-01-07-071-017a
नाम्ना कच इति ख्यातं शिष्यं गृह्णातु मां भवान्	BR-01-07-071-017c
ब्रह्मचर्यं चरिष्यामि त्वय्यहं परमं गुरौ	BR-01-07-071-018a
अनुमन्यस्व मां ब्रह्मन्सहस्रं परिवत्सरान्	BR-01-07-071-018c
शुक्र उवाच	BR-01-07-071-019
कच सुस्वागतं तेऽस्तु प्रतिगृह्णामि ते वचः	BR-01-07-071-019a
अर्चयिष्येऽहमर्च्यं त्वामर्चितोऽस्तु बृहस्पतिः	BR-01-07-071-019c
वैशम्पायन उवाच	BR-01-07-071-020
कचस्तु तं तथेत्युक्त्वा प्रतिजग्राह तद्व्रतम्	BR-01-07-071-020a
आदिष्टं कविपुत्रेण शुक्रेणोशनसा स्वयम्	BR-01-07-071-020c
व्रतस्य व्रतकालं स यथोक्तं प्रत्यगृह्णत	BR-01-07-071-021a
आराधयन्नुपाध्यायं देवयानीं च भारत	BR-01-07-071-021c
नित्यमाराधयिष्यंस्तां युवा यौवनगोऽऽमुखे	BR-01-07-071-022a
गायन्नृत्यन्वादयंश्च देवयानीमतोषयत्	BR-01-07-071-022c
संशीलयन्देवयानीं कन्यां सम्प्राप्तयौवनाम्	BR-01-07-071-023a
पुष्पैः फलैः प्रेषणैश्च तोषयामास भारत	BR-01-07-071-023c
देवयान्यपि तं विप्रं नियमव्रतचारिणम्	BR-01-07-071-024a
अनुगायमाना ललना रहः पर्यचरत्तदा	BR-01-07-071-024c
पञ्च वर्षशतान्येवं कचस्य चरतो व्रतम्	BR-01-07-071-025a
तत्रातीयुरथो बुद्ध्वा दानवास्तं ततः कचम्	BR-01-07-071-025c
गा रक्षन्तं वने दृष्ट्वा रहस्येकममर्षिताः	BR-01-07-071-026a
जघ्नुर्बृहस्पतेर्द्वेषाद्विद्यारक्षार्थमेव च	BR-01-07-071-026c
हत्वा शालावृकेभ्यश्च प्रायच्छंस्तिलशः कृतम्	BR-01-07-071-026e
ततो गावो निवृत्तास्ता अगोपाः स्वं निवेशनम्	BR-01-07-071-027a
ता दृष्ट्वा रहिता गास्तु कचेनाभ्यागता वनात्	BR-01-07-071-027c
उवाच वचनं काले देवयान्यथ भारत	BR-01-07-071-027e
अहुतं चाग्निहोत्रं ते सूर्यश्चास्तं गतः प्रभो	BR-01-07-071-028a
अगोपाश्चागता गावः कचस्तात न दृश्यते	BR-01-07-071-028c
व्यक्तं हतो मृतो वापि कचस्तात भविष्यति	BR-01-07-071-029a
तं विना न च जीवेयं कचं सत्यं ब्रवीमि ते	BR-01-07-071-029c
शुक्र उवाच	BR-01-07-071-030
अयमेहीति शब्देन मृतं सञ्जीवयाम्यहम्	BR-01-07-071-030a
वैशम्पायन उवाच	BR-01-07-071-031
ततः सञ्जीवनीं विद्यां प्रयुज्य कचमाह्वयत्	BR-01-07-071-031a
आहूतः प्रादुरभवत्कचोऽरिष्टोऽथ विद्यया	BR-01-07-071-031c
हतोऽहमिति चाचख्यौ पृष्टो ब्राह्मणकन्यया	BR-01-07-071-031e
स पुनर्देवयान्योक्तः पुष्पाहारो यदृच्छया	BR-01-07-071-032a
वनं ययौ ततो विप्रो ददृशुर्दानवाश्च तम्	BR-01-07-071-032c
ततो द्वितीयं हत्वा तं दग्ध्वा कृत्वा च चूर्णशः	BR-01-07-071-033a
प्रायच्छन्ब्राह्मणायैव सुरायामसुरास्तदा	BR-01-07-071-033c
देवयान्यथ भूयोऽपि वाक्यं पितरमब्रवीत्	BR-01-07-071-034a
पुष्पाहारः प्रेषणकृत्कचस्तात न दृश्यते	BR-01-07-071-034c
शुक्र उवाच	BR-01-07-071-035
बृहस्पतेः सुतः पुत्रि कचः प्रेतगतिं गतः	BR-01-07-071-035a
विद्यया जीवितोऽप्येवं हन्यते करवाणि किम्	BR-01-07-071-035c
मैवं शुचो मा रुद देवयानि; न त्वादृशी मर्त्यमनुप्रशोचेत्	BR-01-07-071-036a
सुराश्च विश्वे च जगच्च सर्वमुपस्थितां वैकृतिमानमन्ति	BR-01-07-071-036c
देवयान्युवाच	BR-01-07-071-037
यस्याङ्गिरा वृद्धतमः पितामहो; बृहस्पतिश्चापि पिता तपोधनः	BR-01-07-071-037a
ऋषेः पुत्रं तमथो वापि पौत्रं; कथं न शोचेयमहं न रुद्याम्	BR-01-07-071-037c
स ब्रह्मचारी च तपोधनश्च; सदोत्थितः कर्मसु चैव दक्षः	BR-01-07-071-038a
कचस्य मार्गं प्रतिपत्स्ये न भोक्ष्ये; प्रियो हि मे तात कचोऽभिरूपः	BR-01-07-071-038c
शुक्र उवाच	BR-01-07-071-039
असंशयं मामसुरा द्विषन्ति; ये मे शिष्यं नागसं सूदयन्ति	BR-01-07-071-039a
अब्राह्मणं कर्तुमिच्छन्ति रौद्रास्ते मां यथा प्रस्तुतं दानवैर्हि	BR-01-07-071-039c
अप्यस्य पापस्य भवेदिहान्तः; कं ब्रह्महत्या न दहेदपीन्द्रम्	BR-01-07-071-039e
वैशम्पायन उवाच	BR-01-07-071-040
सञ्चोदितो देवयान्या महर्षिः पुनराह्वयत्	BR-01-07-071-040a
संरम्भेणैव काव्यो हि बृहस्पतिसुतं कचम्	BR-01-07-071-040c
गुरोर्भीतो विद्यया चोपहूतः; शनैर्वाचं जठरे व्याजहार	BR-01-07-071-041a
तमब्रवीत्केन पथोपनीतो; ममोदरे तिष्ठसि ब्रूहि विप्र	BR-01-07-071-041c
कच उवाच	BR-01-07-071-042
भवत्प्रसादान्न जहाति मां स्मृतिः; स्मरे च सर्वं यच्च यथा च वृत्तम्	BR-01-07-071-042a
न त्वेवं स्यात्तपसो व्ययो मे; ततः क्लेशं घोरमिमं सहामि	BR-01-07-071-042c
असुरैः सुरायां भवतोऽस्मि दत्तो; हत्वा दग्ध्वा चूर्णयित्वा च काव्य	BR-01-07-071-043a
ब्राह्मीं मायामासुरी चैव माया; त्वयि स्थिते कथमेवातिवर्तेत्	BR-01-07-071-043c
शुक्र उवाच	BR-01-07-071-044
किं ते प्रियं करवाण्यद्य वत्से; वधेन मे जीवितं स्यात्कचस्य	BR-01-07-071-044a
नान्यत्र कुक्षेर्मम भेदनेन; दृश्येत्कचो मद्गतो देवयानि	BR-01-07-071-044c
देवयान्युवाच	BR-01-07-071-045
द्वौ मां शोकावग्निकल्पौ दहेतां; कचस्य नाशस्तव चैवोपघातः	BR-01-07-071-045a
कचस्य नाशे मम नास्ति शर्म; तवोपघाते जीवितुं नास्मि शक्ता	BR-01-07-071-045c
शुक्र उवाच	BR-01-07-071-046
संसिद्धरूपोऽसि बृहस्पतेः सुत; यत्त्वां भक्तं भजते देवयानी	BR-01-07-071-046a
विद्यामिमां प्राप्नुहि जीवनीं त्वं; न चेदिन्द्रः कचरूपी त्वमद्य	BR-01-07-071-046c
न निवर्तेत्पुनर्जीवन्कश्चिदन्यो ममोदरात्	BR-01-07-071-047a
ब्राह्मणं वर्जयित्वैकं तस्माद्विद्यामवाप्नुहि	BR-01-07-071-047c
पुत्रो भूत्वा भावय भावितो मामस्माद्देहादुपनिष्क्रम्य तात	BR-01-07-071-048a
समीक्षेथा धर्मवतीमवेक्षां; गुरोः सकाशात्प्राप्य विद्यां सविद्यः	BR-01-07-071-048c
वैशम्पायन उवाच	BR-01-07-071-049
गुरोः सकाशात्समवाप्य विद्यां; भित्त्वा कुक्षिं निर्विचक्राम विप्रः	BR-01-07-071-049a
कचोऽभिरूपो दक्षिणं ब्राह्मणस्य; शुक्लात्यये पौर्णमास्यामिवेन्दुः	BR-01-07-071-049c
दृष्ट्वा च तं पतितं ब्रह्मराशिमुत्थापयामास मृतं कचोऽपि	BR-01-07-071-050a
विद्यां सिद्धां तामवाप्याभिवाद्य; ततः कचस्तं गुरुमित्युवाच	BR-01-07-071-050c
ऋतस्य दातारमनुत्तमस्य; निधिं निधीनां चतुरन्वयानाम्	BR-01-07-071-051a
ये नाद्रियन्ते गुरुमर्चनीयं; पापाँल्लोकांस्ते व्रजन्त्यप्रतिष्ठान्	BR-01-07-071-051c
वैशम्पायन उवाच	BR-01-07-071-052
सुरापानाद्वञ्चनां प्रापयित्वा; सञ्ज्ञानाशं चैव तथातिघोरम्	BR-01-07-071-052a
दृष्ट्वा कचं चापि तथाभिरूपं; पीतं तदा सुरया मोहितेन	BR-01-07-071-052c
समन्युरुत्थाय महानुभावस्तदोशना विप्रहितं चिकीर्षुः	BR-01-07-071-053a
काव्यः स्वयं वाक्यमिदं जगाद; सुरापानं प्रति वै जातशङ्कः	BR-01-07-071-053c
यो ब्राह्मणोऽद्य प्रभृतीह कश्चिन्मोहात्सुरां पास्यति मन्दबुद्धिः	BR-01-07-071-054a
अपेतधर्मो ब्रह्महा चैव स स्यादस्मिँल्लोके गर्हितः स्यात्परे च	BR-01-07-071-054c
मया चेमां विप्रधर्मोक्तिसीमां; मर्यादां वै स्थापितां सर्वलोके	BR-01-07-071-055a
सन्तो विप्राः शुश्रुवांसो गुरूणां; देवा लोकाश्चोपशृण्वन्तु सर्वे	BR-01-07-071-055c
इतीदमुक्त्वा स महानुभावस्तपोनिधीनां निधिरप्रमेयः	BR-01-07-071-056a
तान्दानवान्दैवविमूढबुद्धीनिदं समाहूय वचोऽभ्युवाच	BR-01-07-071-056c
आचक्षे वो दानवा बालिशाः स्थ; सिद्धः कचो वत्स्यति मत्सकाशे	BR-01-07-071-057a
सञ्जीवनीं प्राप्य विद्यां महार्थां; तुल्यप्रभावो ब्रह्मणा ब्रह्मभूतः	BR-01-07-071-057c
गुरोरुष्य सकाशे तु दश वर्षशतानि सः	BR-01-07-071-058a
अनुज्ञातः कचो गन्तुमियेष त्रिदशालयम्	BR-01-07-071-058c
	
	
	
वैशम्पायन उवाच	BR-01-07-072-001
समावृत्तव्रतं तं तु विसृष्टं गुरुणा तदा	BR-01-07-072-001a
प्रस्थितं त्रिदशावासं देवयान्यब्रवीदिदम्	BR-01-07-072-001c
ऋषेरङ्गिरसः पौत्र वृत्तेनाभिजनेन च	BR-01-07-072-002a
भ्राजसे विद्यया चैव तपसा च दमेन च	BR-01-07-072-002c
ऋषिर्यथाङ्गिरा मान्यः पितुर्मम महायशाः	BR-01-07-072-003a
तथा मान्यश्च पूज्यश्च भूयो मम बृहस्पतिः	BR-01-07-072-003c
एवं ज्ञात्वा विजानीहि यद्ब्रवीमि तपोधन	BR-01-07-072-004a
व्रतस्थे नियमोपेते यथा वर्ताम्यहं त्वयि	BR-01-07-072-004c
स समावृत्तविद्यो मां भक्तां भजितुमर्हसि	BR-01-07-072-005a
गृहाण पाणिं विधिवन्मम मन्त्रपुरस्कृतम्	BR-01-07-072-005c
कच उवाच	BR-01-07-072-006
पूज्यो मान्यश्च भगवान्यथा तव पिता मम	BR-01-07-072-006a
तथा त्वमनवद्याङ्गि पूजनीयतरा मम	BR-01-07-072-006c
आत्मप्राणैः प्रियतमा भार्गवस्य महात्मनः	BR-01-07-072-007a
त्वं भद्रे धर्मतः पूज्या गुरुपुत्री सदा मम	BR-01-07-072-007c
यथा मम गुरुर्नित्यं मान्यः शुक्रः पिता तव	BR-01-07-072-008a
देवयानि तथैव त्वं नैवं मां वक्तुमर्हसि	BR-01-07-072-008c
देवयान्युवाच	BR-01-07-072-009
गुरुपुत्रस्य पुत्रो वै न तु त्वमसि मे पितुः	BR-01-07-072-009a
तस्मान्मान्यश्च पूज्यश्च ममापि त्वं द्विजोत्तम	BR-01-07-072-009c
असुरैर्हन्यमाने च कच त्वयि पुनः पुनः	BR-01-07-072-010a
तदा प्रभृति या प्रीतिस्तां त्वमेव स्मरस्व मे	BR-01-07-072-010c
सौहार्दे चानुरागे च वेत्थ मे भक्तिमुत्तमाम्	BR-01-07-072-011a
न मामर्हसि धर्मज्ञ त्यक्तुं भक्तामनागसम्	BR-01-07-072-011c
कच उवाच	BR-01-07-072-012
अनियोज्ये नियोगे मां नियुनक्षि शुभव्रते	BR-01-07-072-012a
प्रसीद सुभ्रु त्वं मह्यं गुरोर्गुरुतरी शुभे	BR-01-07-072-012c
यत्रोषितं विशालाक्षि त्वया चन्द्रनिभानने	BR-01-07-072-013a
तत्राहमुषितो भद्रे कुक्षौ काव्यस्य भामिनि	BR-01-07-072-013c
भगिनी धर्मतो मे त्वं मैवं वोचः शुभानने	BR-01-07-072-014a
सुखमस्म्युषितो भद्रे न मन्युर्विद्यते मम	BR-01-07-072-014c
आपृच्छे त्वां गमिष्यामि शिवमाशंस मे पथि	BR-01-07-072-015a
अविरोधेन धर्मस्य स्मर्तव्योऽस्मि कथान्तरे	BR-01-07-072-015c
अप्रमत्तोत्थिता नित्यमाराधय गुरुं मम	BR-01-07-072-015e
देवयान्युवाच	BR-01-07-072-016
यदि मां धर्मकामार्थे प्रत्याख्यास्यसि चोदितः	BR-01-07-072-016a
ततः कच न ते विद्या सिद्धिमेषा गमिष्यति	BR-01-07-072-016c
कच उवाच	BR-01-07-072-017
गुरुपुत्रीति कृत्वाहं प्रत्याचक्षे न दोषतः	BR-01-07-072-017a
गुरुणा चाभ्यनुज्ञातः काममेवं शपस्व माम्	BR-01-07-072-017c
आर्षं धर्मं ब्रुवाणोऽहं देवयानि यथा त्वया	BR-01-07-072-018a
शप्तो नार्होऽस्मि शापस्य कामतोऽद्य न धर्मतः	BR-01-07-072-018c
तस्माद्भवत्या यः कामो न तथा स भविष्यति	BR-01-07-072-019a
ऋषिपुत्रो न ते कश्चिज्जातु पाणिं ग्रहीष्यति	BR-01-07-072-019c
फलिष्यति न ते विद्या यत्त्वं मामात्थ तत्तथा	BR-01-07-072-020a
अध्यापयिष्यामि तु यं तस्य विद्या फलिष्यति	BR-01-07-072-020c
वैशम्पायन उवाच	BR-01-07-072-021
एवमुक्त्वा द्विजश्रेष्ठो देवयानीं कचस्तदा	BR-01-07-072-021a
त्रिदशेशालयं शीघ्रं जगाम द्विजसत्तमः	BR-01-07-072-021c
तमागतमभिप्रेक्ष्य देवा इन्द्रपुरोगमाः	BR-01-07-072-022a
बृहस्पतिं सभाज्येदं कचमाहुर्मुदान्विताः	BR-01-07-072-022c
यत्त्वमस्मद्धितं कर्म चकर्थ परमाद्भुतम्	BR-01-07-072-023a
न ते यशः प्रणशिता भागभाङ् नो भविष्यसि	BR-01-07-072-023c
	
	
वैशम्पायन उवाच	BR-01-07-073-001
कृतविद्ये कचे प्राप्ते हृष्टरूपा दिवौकसः	BR-01-07-073-001a
कचादधीत्य तां विद्यां कृतार्था भरतर्षभ	BR-01-07-073-001c
सर्व एव समागम्य शतक्रतुमथाब्रुवन्	BR-01-07-073-002a
कालस्ते विक्रमस्याद्य जहि शत्रून्पुरन्दर	BR-01-07-073-002c
एवमुक्तस्तु सहितैस्त्रिदशैर्मघवांस्तदा	BR-01-07-073-003a
तथेत्युक्त्वोपचक्राम सोऽपश्यत वने स्त्रियः	BR-01-07-073-003c
क्रीडन्तीनां तु कन्यानां वने चैत्ररथोपमे	BR-01-07-073-004a
वायुभूतः स वस्त्राणि सर्वाण्येव व्यमिश्रयत्	BR-01-07-073-004c
ततो जलात्समुत्तीर्य कन्यास्ताः सहितास्तदा	BR-01-07-073-005a
वस्त्राणि जगृहुस्तानि यथासन्नान्यनेकशः	BR-01-07-073-005c
तत्र वासो देवयान्याः शर्मिष्ठा जगृहे तदा	BR-01-07-073-006a
व्यतिमिश्रमजानन्ती दुहिता वृषपर्वणः	BR-01-07-073-006c
ततस्तयोर्मिथस्तत्र विरोधः समजायत	BR-01-07-073-007a
देवयान्याश्च राजेन्द्र शर्मिष्ठायाश्च तत्कृते	BR-01-07-073-007c
देवयान्युवाच	BR-01-07-073-008
कस्माद्गृह्णासि मे वस्त्रं शिष्या भूत्वा ममासुरि	BR-01-07-073-008a
समुदाचारहीनाया न ते श्रेयो भविष्यति	BR-01-07-073-008c
शर्मिष्ठोवाच	BR-01-07-073-009
आसीनं च शयानं च पिता ते पितरं मम	BR-01-07-073-009a
स्तौति वन्दति चाभीक्ष्णं नीचैः स्थित्वा विनीतवत्	BR-01-07-073-009c
याचतस्त्वं हि दुहिता स्तुवतः प्रतिगृह्णतः	BR-01-07-073-010a
सुताहं स्तूयमानस्य ददतोऽप्रतिगृह्णतः	BR-01-07-073-010c
अनायुधा सायुधाया रिक्ता क्षुभ्यसि भिक्षुकि	BR-01-07-073-011a
लप्स्यसे प्रतियोद्धारं न हि त्वां गणयाम्यहम्	BR-01-07-073-011c
वैश्म्पायन उवाच	BR-01-07-073-012
समुच्छ्रयं देवयानीं गतां सक्तां च वाससि	BR-01-07-073-012a
शर्मिष्ठा प्राक्षिपत्कूपे ततः स्वपुरमाव्रजत्	BR-01-07-073-012c
हतेयमिति विज्ञाय शर्मिष्ठा पापनिश्चया	BR-01-07-073-013a
अनवेक्ष्य ययौ वेश्म क्रोधवेगपरायणा	BR-01-07-073-013c
अथ तं देशमभ्यागाद्ययातिर्नहुषात्मजः	BR-01-07-073-014a
श्रान्तयुग्यः श्रान्तहयो मृगलिप्सुः पिपासितः	BR-01-07-073-014c
स नाहुषः प्रेक्षमाण उदपानं गतोदकम्	BR-01-07-073-015a
ददर्श कन्यां तां तत्र दीप्तामग्निशिखामिव	BR-01-07-073-015c
तामपृच्छत्स दृष्ट्वैव कन्याममरवर्णिनीम्	BR-01-07-073-016a
सान्त्वयित्वा नृपश्रेष्ठः साम्ना परमवल्गुना	BR-01-07-073-016c
का त्वं ताम्रनखी श्यामा सुमृष्टमणिकुण्डला	BR-01-07-073-017a
दीर्घं ध्यायसि चात्यर्थं कस्माच्छ्वसिषि चातुरा	BR-01-07-073-017c
कथं च पतितास्यस्मिन्कूपे वीरुत्तृणावृते	BR-01-07-073-018a
दुहिता चैव कस्य त्वं वद सर्वं सुमध्यमे	BR-01-07-073-018c
देवयान्युवाच	BR-01-07-073-019
योऽसौ देवैर्हतान्दैत्यानुत्थापयति विद्यया	BR-01-07-073-019a
तस्य शुक्रस्य कन्याहं स मां नूनं न बुध्यते	BR-01-07-073-019c
एष मे दक्षिणो राजन्पाणिस्ताम्रनखाङ्गुलिः	BR-01-07-073-020a
समुद्धर गृहीत्वा मां कुलीनस्त्वं हि मे मतः	BR-01-07-073-020c
जानामि हि त्वां संशान्तं वीर्यवन्तं यशस्विनम्	BR-01-07-073-021a
तस्मान्मां पतितामस्मात्कूपादुद्धर्तुमर्हसि	BR-01-07-073-021c
वैशम्पायन उवाच	BR-01-07-073-022
तामथ ब्राह्मणीं स्त्रीं च विज्ञाय नहुषात्मजः	BR-01-07-073-022a
गृहीत्वा दक्षिणे पाणावुज्जहार ततोऽवटात्	BR-01-07-073-022c
उद्धृत्य चैनां तरसा तस्मात्कूपान्नराधिपः	BR-01-07-073-023a
आमन्त्रयित्वा सुश्रोणीं ययातिः स्वपुरं ययौ	BR-01-07-073-023c
देवयान्युवाच	BR-01-07-073-024
त्वरितं घूर्णिके गच्छ सर्वमाचक्ष्व मे पितुः	BR-01-07-073-024a
नेदानीं हि प्रवेक्यामि नगरं वृषपर्वणः	BR-01-07-073-024c
वैशम्पायन उवाच	BR-01-07-073-025
सा तु वै त्वरितं गत्वा घूर्णिकासुरमन्दिरम्	BR-01-07-073-025a
दृष्ट्वा काव्यमुवाचेदं सम्भ्रमाविष्टचेतना	BR-01-07-073-025c
आचक्षे ते महाप्राज्ञ देवयानी वने हता	BR-01-07-073-026a
शर्मिष्ठया महाभाग दुहित्रा वृषपर्वणः	BR-01-07-073-026c
श्रुत्वा दुहितरं काव्यस्तत्र शर्मिष्ठया हताम्	BR-01-07-073-027a
त्वरया निर्ययौ दुःखान्मार्गमाणः सुतां वने	BR-01-07-073-027c
दृष्ट्वा दुहितरं काव्यो देवयानीं ततो वने	BR-01-07-073-028a
बाहुभ्यां सम्परिष्वज्य दुःखितो वाक्यमब्रवीत्	BR-01-07-073-028c
आत्मदोषैर्नियच्छन्ति सर्वे दुःखसुखे जनाः	BR-01-07-073-029a
मन्ये दुश्चरितं तेऽस्ति यस्येयं निष्कृतिः कृता	BR-01-07-073-029c
देवयान्युवाच	BR-01-07-073-030
निष्कृतिर्मेऽस्तु वा मास्तु शृणुष्वावहितो मम	BR-01-07-073-030a
शर्मिष्ठया यदुक्तास्मि दुहित्रा वृषपर्वणः	BR-01-07-073-030c
सत्यं किलैतत्सा प्राह दैत्यानामसि गायनः	BR-01-07-073-030e
एवं हि मे कथयति शर्मिष्ठा वार्षपर्वणी	BR-01-07-073-031a
वचनं तीक्ष्णपरुषं क्रोधरक्तेक्षणा भृशम्	BR-01-07-073-031c
स्तुवतो दुहिता हि त्वं याचतः प्रतिगृह्णतः	BR-01-07-073-032a
सुताहं स्तूयमानस्य ददतोऽप्रतिगृह्णतः	BR-01-07-073-032c
इति मामाह शर्मिष्ठा दुहिता वृषपर्वणः	BR-01-07-073-033a
क्रोधसंरक्तनयना दर्पपूर्णा पुनः पुनः	BR-01-07-073-033c
यद्यहं स्तुवतस्तात दुहिता प्रतिगृह्णतः	BR-01-07-073-034a
प्रसादयिष्ये शर्मिष्ठामित्युक्ता हि सखी मया	BR-01-07-073-034c
शुक्र उवाच	BR-01-07-073-035
स्तुवतो दुहिता न त्वं भद्रे न प्रतिगृह्णतः	BR-01-07-073-035a
अस्तोतुः स्तूयमानस्य दुहिता देवयान्यसि	BR-01-07-073-035c
वृषपर्वैव तद्वेद शक्रो राजा च नाहुषः	BR-01-07-073-036a
अचिन्त्यं ब्रह्म निर्द्वन्द्वमैश्वरं हि बलं मम	BR-01-07-073-036c
	
	
शुक्र उवाच	BR-01-07-074-001
यः परेषां नरो नित्यमतिवादांस्तितिक्षति	BR-01-07-074-001a
देवयानि विजानीहि तेन सर्वमिदं जितम्	BR-01-07-074-001c
यः समुत्पतितं क्रोधं निगृह्णाति हयं यथा	BR-01-07-074-002a
स यन्तेत्युच्यते सद्भिर्न यो रश्मिषु लम्बते	BR-01-07-074-002c
यः समुत्पतितं क्रोधमक्रोधेन निरस्यति	BR-01-07-074-003a
देवयानि विजानीहि तेन सर्वमिदं जितम्	BR-01-07-074-003c
यः समुत्पतितं क्रोधं क्षमयेह निरस्यति	BR-01-07-074-004a
यथोरगस्त्वचं जीर्णां स वै पुरुष उच्यते	BR-01-07-074-004c
यः सन्धारयते मन्युं योऽतिवादांस्तितिक्षति	BR-01-07-074-005a
यश्च तप्तो न तपति दृढं सोऽर्थस्य भाजनम्	BR-01-07-074-005c
यो यजेदपरिश्रान्तो मासि मासि शतं समाः	BR-01-07-074-006a
न क्रुध्येद्यश्च सर्वस्य तयोरक्रोधनोऽधिकः	BR-01-07-074-006c
यत्कुमाराः कुमार्यश्च वैरं कुर्युरचेतसः	BR-01-07-074-007a
न तत्प्राज्ञोऽनुकुर्वीत विदुस्ते न बलाबलम्	BR-01-07-074-007c
देवयान्युवाच	BR-01-07-074-008
वेदाहं तात बालापि धर्माणां यदिहान्तरम्	BR-01-07-074-008a
अक्रोधे चातिवादे च वेद चापि बलाबलम्	BR-01-07-074-008c
शिष्यस्याशिष्यवृत्तेर्हि न क्षन्तव्यं बुभूषता	BR-01-07-074-009a
तस्मात्सङ्कीर्णवृत्तेषु वासो मम न रोचते	BR-01-07-074-009c
पुमांसो ये हि निन्दन्ति वृत्तेनाभिजनेन च	BR-01-07-074-010a
न तेषु निवसेत्प्राज्ञः श्रेयोर्थी पापबुद्धिषु	BR-01-07-074-010c
ये त्वेनमभिजानन्ति वृत्तेनाभिजनेन च	BR-01-07-074-011a
तेषु साधुषु वस्तव्यं स वासः श्रेष्ठ उच्यते	BR-01-07-074-011c
वाग्दुरुक्तं महाघोरं दुहितुर्वृषपर्वणः	BR-01-07-074-012a
न ह्यतो दुष्करतरं मन्ये लोकेष्वपि त्रिषु	BR-01-07-074-012c
यः सपत्नश्रियं दीप्तां हीनश्रीः पर्युपासते	BR-01-07-074-012e
	
	
	
वैशम्पायन उवाच	BR-01-07-075-001
ततः काव्यो भृगुश्रेष्ठः समन्युरुपगम्य ह	BR-01-07-075-001a
वृषपर्वाणमासीनमित्युवाचाविचारयन्	BR-01-07-075-001c
नाधर्मश्चरितो राजन्सद्यः फलति गौरिव	BR-01-07-075-002a
पुत्रेषु वा नप्तृषु वा न चेदात्मनि पश्यति	BR-01-07-075-002c
फलत्येव ध्रुवं पापं गुरुभुक्तमिवोदरे	BR-01-07-075-002e
यदघातयथा विप्रं कचमाङ्गिरसं तदा	BR-01-07-075-003a
अपापशीलं धर्मज्ञं शुश्रूषुं मद्गृहे रतम्	BR-01-07-075-003c
वधादनर्हतस्तस्य वधाच्च दुहितुर्मम	BR-01-07-075-004a
वृषपर्वन्निबोधेदं त्यक्ष्यामि त्वां सबान्धवम्	BR-01-07-075-004c
स्थातुं त्वद्विषये राजन्न शक्ष्यामि त्वया सह	BR-01-07-075-004e
अहो मामभिजानासि दैत्य मिथ्याप्रलापिनम्	BR-01-07-075-005a
यथेममात्मनो दोषं न नियच्छस्युपेक्षसे	BR-01-07-075-005c
वृषपर्वोवाच	BR-01-07-075-006
नाधर्मं न मृषावादं त्वयि जानामि भार्गव	BR-01-07-075-006a
त्वयि धर्मश्च सत्यं च तत्प्रसीदतु नो भवान्	BR-01-07-075-006c
यद्यस्मानपहाय त्वमितो गच्छसि भार्गव	BR-01-07-075-007a
समुद्रं सम्प्रवेक्ष्यामो नान्यदस्ति परायणम्	BR-01-07-075-007c
शुक्र उवाच	BR-01-07-075-008
समुद्रं प्रविशध्वं वा दिशो वा द्रवतासुराः	BR-01-07-075-008a
दुहितुर्नाप्रियं सोढुं शक्तोऽहं दयिता हि मे	BR-01-07-075-008c
प्रसाद्यतां देवयानी जीवितं ह्यत्र मे स्थितम्	BR-01-07-075-009a
योगक्षेमकरस्तेऽहमिन्द्रस्येव बृहस्पतिः	BR-01-07-075-009c
वृषपर्वोवाच	BR-01-07-075-010
यत्किञ्चिदसुरेन्द्राणां विद्यते वसु भार्गव	BR-01-07-075-010a
भुवि हस्तिगवाश्वं वा तस्य त्वं मम चेश्वरः	BR-01-07-075-010c
शुक्र उवाच	BR-01-07-075-011
यत्किञ्चिदस्ति द्रविणं दैत्येन्द्राणां महासुर	BR-01-07-075-011a
तस्येश्वरोऽस्मि यदि ते देवयानी प्रसाद्यताम्	BR-01-07-075-011c
देवयान्युवाच	BR-01-07-075-012
यदि त्वमीश्वरस्तात राज्ञो वित्तस्य भार्गव	BR-01-07-075-012a
नाभिजानामि तत्तेऽहं राजा तु वदतु स्वयम्	BR-01-07-075-012c
वृषपर्वोवाच	BR-01-07-075-013
यं काममभिकामासि देवयानि शुचिस्मिते	BR-01-07-075-013a
तत्तेऽहं सम्प्रदास्यामि यदि चेदपि दुर्लभम्	BR-01-07-075-013c
देवयान्युवाच	BR-01-07-075-014
दासीं कन्यासहस्रेण शर्मिष्ठामभिकामये	BR-01-07-075-014a
अनु मां तत्र गच्छेत्सा यत्र दास्यति मे पिता	BR-01-07-075-014c
वृषपर्वोवाच	BR-01-07-075-015
उत्तिष्ठ हे सङ्ग्रहीत्रि शर्मिष्ठां शीघ्रमानय	BR-01-07-075-015a
यं च कामयते कामं देवयानी करोतु तम्	BR-01-07-075-015c
वैशम्पायन उवाच	BR-01-07-075-016
ततो धात्री तत्र गत्वा शर्मिष्ठां वाक्यमब्रवीत्	BR-01-07-075-016a
उत्तिष्ठ भद्रे शर्मिष्ठे ज्ञातीनां सुखमावह	BR-01-07-075-016c
त्यजति ब्राह्मणः शिष्यान्देवयान्या प्रचोदितः	BR-01-07-075-017a
सा यं कामयते कामं स कार्योऽद्य त्वयानघे	BR-01-07-075-017c
शर्मिष्ठोवाच	BR-01-07-075-018
सा यं कामयते कामं करवाण्यहमद्य तम्	BR-01-07-075-018a
मा त्वेवापगमच्छुक्रो देवयानी च मत्कृते	BR-01-07-075-018c
वैशम्पायन उवाच	BR-01-07-075-019
ततः कन्यासहस्रेण वृता शिबिकया तदा	BR-01-07-075-019a
पितुर्नियोगात्त्वरिता निश्चक्राम पुरोत्तमात्	BR-01-07-075-019c
शर्मिष्ठोवाच	BR-01-07-075-020
अहं कन्यासहस्रेण दासी ते परिचारिका	BR-01-07-075-020a
अनु त्वां तत्र यास्यामि यत्र दास्यति ते पिता	BR-01-07-075-020c
देवयान्युवाच	BR-01-07-075-021
स्तुवतो दुहिता तेऽहं बन्दिनः प्रतिगृह्णतः	BR-01-07-075-021a
स्तूयमानस्य दुहिता कथं दासी भविष्यसि	BR-01-07-075-021c
शर्मिष्ठोवाच	BR-01-07-075-022
येन केनचिदार्तानां ज्ञातीनां सुखमावहेत्	BR-01-07-075-022a
अतस्त्वामनुयास्यामि यत्र दास्यति ते पिता	BR-01-07-075-022c
वैशम्पायन उवाच	BR-01-07-075-023
प्रतिश्रुते दासभावे दुहित्रा वृषपर्वणः	BR-01-07-075-023a
देवयानी नृपश्रेष्ठ पितरं वाक्यमब्रवीत्	BR-01-07-075-023c
प्रविशामि पुरं तात तुष्टास्मि द्विजसत्तम	BR-01-07-075-024a
अमोघं तव विज्ञानमस्ति विद्याबलं च ते	BR-01-07-075-024c
एवमुक्तो दुहित्रा स द्विजश्रेष्ठो महायशाः	BR-01-07-075-025a
प्रविवेश पुरं हृष्टः पूजितः सर्वदानवैः	BR-01-07-075-025c
	
	
वैशम्पायन उवाच	BR-01-07-076-001
अथ दीर्घस्य कालस्य देवयानी नृपोत्तम	BR-01-07-076-001a
वनं तदेव निर्याता क्रीडार्थं वरवर्णिनी	BR-01-07-076-001c
तेन दासीसहस्रेण सार्धं शर्मिष्ठया तदा	BR-01-07-076-002a
तमेव देशं सम्प्राप्ता यथाकामं चचार सा	BR-01-07-076-002c
ताभिः सखीभिः सहिता सर्वाभिर्मुदिता भृशम्	BR-01-07-076-002e
क्रीडन्त्योऽभिरताः सर्वाः पिबन्त्यो मधुमाधवीम्	BR-01-07-076-003a
खादन्त्यो विविधान्भक्ष्यान्विदशन्त्यः फलानि च	BR-01-07-076-003c
पुनश्च नाहुषो राजा मृगलिप्सुर्यदृच्छया	BR-01-07-076-004a
तमेव देशं सम्प्राप्तो जलार्थी श्रमकर्शितः	BR-01-07-076-004c
ददृशे देवयानीं च शर्मिष्ठां ताश्च योषितः	BR-01-07-076-005a
पिबन्तीर्ललमानाश्च दिव्याभरणभूषिताः	BR-01-07-076-005c
उपविष्टां च ददृशे देवयानीं शुचिस्मिताम्	BR-01-07-076-006a
रूपेणाप्रतिमां तासां स्त्रीणां मध्ये वराङ्गनाम्	BR-01-07-076-006c
शर्मिष्ठया सेव्यमानां पादसंवाहनादिभिः	BR-01-07-076-006e
ययातिरुवाच	BR-01-07-076-007
द्वाभ्यां कन्यासहस्राभ्यां द्वे कन्ये परिवारिते	BR-01-07-076-007a
गोत्रे च नामनी चैव द्वयोः पृच्छामि वामहम्	BR-01-07-076-007c
देवयान्युवाच	BR-01-07-076-008
आख्यास्याम्यहमादत्स्व वचनं मे नराधिप	BR-01-07-076-008a
शुक्रो नामासुरगुरुः सुतां जानीहि तस्य माम्	BR-01-07-076-008c
इयं च मे सखी दासी यत्राहं तत्र गामिनी	BR-01-07-076-009a
दुहिता दानवेन्द्रस्य शर्मिष्ठा वृषपर्वणः	BR-01-07-076-009c
ययातिरुवाच	BR-01-07-076-010
कथं नु ते सखी दासी कन्येयं वरवर्णिनी	BR-01-07-076-010a
असुरेन्द्रसुता सुभ्रु परं कौतूहलं हि मे	BR-01-07-076-010c
देवयान्युवाच	BR-01-07-076-011
सर्व एव नरव्याघ्र विधानमनुवर्तते	BR-01-07-076-011a
विधानविहितं मत्वा मा विचित्राः कथाः कृथाः	BR-01-07-076-011c
राजवद्रूपवेषौ ते ब्राह्मीं वाचं बिभर्षि च	BR-01-07-076-012a
किंनामा त्वं कुतश्चासि कस्य पुत्रश्च शंस मे	BR-01-07-076-012c
ययातिरुवाच	BR-01-07-076-013
ब्रह्मचर्येण कृत्स्नो मे वेदः श्रुतिपथं गतः	BR-01-07-076-013a
राजाहं राजपुत्रश्च ययातिरिति विश्रुतः	BR-01-07-076-013c
देवयान्युवाच	BR-01-07-076-014
केनास्यर्थेन नृपते इमं देशमुपागतः	BR-01-07-076-014a
जिघृक्षुर्वारिजं किञ्चिदथ वा मृगलिप्सया	BR-01-07-076-014c
ययातिरुवाच	BR-01-07-076-015
मृगलिप्सुरहं भद्रे पानीयार्थमुपागतः	BR-01-07-076-015a
बहु चाप्यनुयुक्तोऽस्मि तन्मानुज्ञातुमर्हसि	BR-01-07-076-015c
देवयान्युवाच	BR-01-07-076-016
द्वाभ्यां कन्यासहस्राभ्यां दास्या शर्मिष्ठया सह	BR-01-07-076-016a
त्वदधीनास्मि भद्रं ते सखा भर्ता च मे भव	BR-01-07-076-016c
ययातिरुवाच	BR-01-07-076-017
विद्ध्यौशनसि भद्रं ते न त्वामर्होऽस्मि भामिनि	BR-01-07-076-017a
अविवाह्या हि राजानो देवयानि पितुस्तव	BR-01-07-076-017c
देवयान्युवाच	BR-01-07-076-018
संसृष्टं ब्रह्मणा क्षत्रं क्षत्रं च ब्रह्मसंहितम्	BR-01-07-076-018a
ऋषिश्च ऋषिपुत्रश्च नाहुषाङ्ग वहस्व माम्	BR-01-07-076-018c
ययातिरुवाच	BR-01-07-076-019
एकदेहोद्भवा वर्णाश्चत्वारोऽपि वराङ्गने	BR-01-07-076-019a
पृथग्धर्माः पृथक्शौचास्तेषां तु ब्राह्मणो वरः	BR-01-07-076-019c
देवयान्युवाच	BR-01-07-076-020
पाणिधर्मो नाहुषायं न पुम्भिः सेवितः पुरा	BR-01-07-076-020a
तं मे त्वमग्रहीरग्रे वृणोमि त्वामहं ततः	BR-01-07-076-020c
कथं नु मे मनस्विन्याः पाणिमन्यः पुमान्स्पृशेत्	BR-01-07-076-021a
गृहीतमृषिपुत्रेण स्वयं वाप्यृषिणा त्वया	BR-01-07-076-021c
ययातिरुवाच	BR-01-07-076-022
क्रुद्धादाशीविषात्सर्पाज्ज्वलनात्सर्वतोमुखात्	BR-01-07-076-022a
दुराधर्षतरो विप्रः पुरुषेण विजानता	BR-01-07-076-022c
देवयान्युवाच	BR-01-07-076-023
कथमाशीविषात्सर्पाज्ज्वलनात्सर्वतोमुखात्	BR-01-07-076-023a
दुराधर्षतरो विप्र इत्यात्थ पुरुषर्षभ	BR-01-07-076-023c
ययातिरुवाच	BR-01-07-076-024
एकमाशीविषो हन्ति शस्त्रेणैकश्च वध्यते	BR-01-07-076-024a
हन्ति विप्रः सराष्ट्राणि पुराण्यपि हि कोपितः	BR-01-07-076-024c
दुराधर्षतरो विप्रस्तस्माद्भीरु मतो मम	BR-01-07-076-025a
अतोऽदत्तां च पित्रा त्वां भद्रे न विवहाम्यहम्	BR-01-07-076-025c
देवयान्युवाच	BR-01-07-076-026
दत्तां वहस्व पित्रा मां त्वं हि राजन्वृतो मया	BR-01-07-076-026a
अयाचतो भयं नास्ति दत्तां च प्रतिगृह्णतः	BR-01-07-076-026c
वैशम्पायन उवाच	BR-01-07-076-027
त्वरितं देवयान्याथ प्रेषितं पितुरात्मनः	BR-01-07-076-027a
श्रुत्वैव च स राजानं दर्शयामास भार्गवः	BR-01-07-076-027c
दृष्ट्वैव चागतं शुक्रं ययातिः पृथिवीपतिः	BR-01-07-076-028a
ववन्दे ब्राह्मणं काव्यं प्राञ्जलिः प्रणतः स्थितः	BR-01-07-076-028c
देवयान्युवाच	BR-01-07-076-029
राजायं नाहुषस्तात दुर्गे मे पाणिमग्रहीत्	BR-01-07-076-029a
नमस्ते देहि मामस्मै नान्यं लोके पतिं वृणे	BR-01-07-076-029c
शुक्र उवाच	BR-01-07-076-030
वृतोऽनया पतिर्वीर सुतया त्वं ममेष्टया	BR-01-07-076-030a
गृहाणेमां मया दत्तां महिषीं नहुषात्मज	BR-01-07-076-030c
ययातिरुवाच	BR-01-07-076-031
अधर्मो न स्पृशेदेवं महान्मामिह भार्गव	BR-01-07-076-031a
वर्णसङ्करजो ब्रह्मन्निति त्वां प्रवृणोम्यहम्	BR-01-07-076-031c
शुक्र उवाच	BR-01-07-076-032
अधर्मात्त्वां विमुञ्चामि वरयस्व यथेप्षितम्	BR-01-07-076-032a
अस्मिन्विवाहे मा ग्लासीरहं पापं नुदामि ते	BR-01-07-076-032c
वहस्व भार्यां धर्मेण देवयानीं सुमध्यमाम्	BR-01-07-076-033a
अनया सह सम्प्रीतिमतुलां समवाप्स्यसि	BR-01-07-076-033c
इयं चापि कुमारी ते शर्मिष्ठा वार्षपर्वणी	BR-01-07-076-034a
सम्पूज्या सततं राजन्मा चैनां शयने ह्वयेः	BR-01-07-076-034c
वैशम्पायन उवाच	BR-01-07-076-035
एवमुक्तो ययातिस्तु शुक्रं कृत्वा प्रदक्षिणम्	BR-01-07-076-035a
जगाम स्वपुरं हृष्टो अनुज्ञातो महात्मना	BR-01-07-076-035c
	
	
	
वैशम्पायन उवाच	BR-01-07-077-001
ययातिः स्वपुरं प्राप्य महेन्द्रपुरसन्निभम्	BR-01-07-077-001a
प्रविश्यान्तःपुरं तत्र देवयानीं न्यवेशयत्	BR-01-07-077-001c
देवयान्याश्चानुमते तां सुतां वृषपर्वणः	BR-01-07-077-002a
अशोकवनिकाभ्याशे गृहं कृत्वा न्यवेशयत्	BR-01-07-077-002c
वृतां दासीसहस्रेण शर्मिष्ठामासुरायणीम्	BR-01-07-077-003a
वासोभिरन्नपानैश्च संविभज्य सुसत्कृताम्	BR-01-07-077-003c
देवयान्या तु सहितः स नृपो नहुषात्मजः	BR-01-07-077-004a
विजहार बहूनब्दान्देववन्मुदितो भृशम्	BR-01-07-077-004c
ऋतुकाले तु सम्प्राप्ते देवयानी वराङ्गना	BR-01-07-077-005a
लेभे गर्भं प्रथमतः कुमारं च व्यजायत	BR-01-07-077-005c
गते वर्षसहस्रे तु शर्मिष्ठा वार्षपर्वणी	BR-01-07-077-006a
ददर्श यौवनं प्राप्ता ऋतुं सा चान्वचिन्तयत्	BR-01-07-077-006c
ऋतुकालश्च सम्प्राप्तो न च मेऽस्ति पतिर्वृतः	BR-01-07-077-007a
किं प्राप्तं किं नु कर्तव्यं किं वा कृत्वा कृतं भवेत्	BR-01-07-077-007c
देवयानी प्रजातासौ वृथाहं प्राप्तयौवना	BR-01-07-077-008a
यथा तया वृतो भर्ता तथैवाहं वृणोमि तम्	BR-01-07-077-008c
राज्ञा पुत्रफलं देयमिति मे निश्चिता मतिः	BR-01-07-077-009a
अपीदानीं स धर्मात्मा इयान्मे दर्शनं रहः	BR-01-07-077-009c
अथ निष्क्रम्य राजासौ तस्मिन्काले यदृच्छया	BR-01-07-077-010a
अशोकवनिकाभ्याशे शर्मिष्ठां प्राप्य विष्ठितः	BR-01-07-077-010c
तमेकं रहिते दृष्ट्वा शर्मिष्ठा चारुहासिनी	BR-01-07-077-011a
प्रत्युद्गम्याञ्जलिं कृत्वा राजानं वाक्यमब्रवीत्	BR-01-07-077-011c
सोमस्येन्द्रस्य विष्णोर्वा यमस्य वरुणस्य वा	BR-01-07-077-012a
तव वा नाहुष कुले कः स्त्रियं स्प्रष्टुमर्हति	BR-01-07-077-012c
रूपाभिजनशीलैर्हि त्वं राजन्वेत्थ मां सदा	BR-01-07-077-013a
सा त्वां याचे प्रसाद्याहमृतुं देहि नराधिप	BR-01-07-077-013c
ययातिरुवाच	BR-01-07-077-014
वेद्मि त्वां शीलसम्पन्नां दैत्यकन्यामनिन्दिताम्	BR-01-07-077-014a
रूपे च ते न पश्यामि सूच्यग्रमपि निन्दितम्	BR-01-07-077-014c
अब्रवीदुशना काव्यो देवयानीं यदावहम्	BR-01-07-077-015a
नेयमाह्वयितव्या ते शयने वार्षपर्वणी	BR-01-07-077-015c
शर्मिष्ठोवाच	BR-01-07-077-016
न नर्मयुक्तं वचनं हिनस्ति; न स्त्रीषु राजन्न विवाहकाले	BR-01-07-077-016a
प्राणात्यये सर्वधनापहारे; पञ्चानृतान्याहुरपातकानि	BR-01-07-077-016c
पृष्टं तु साक्ष्ये प्रवदन्तमन्यथा; वदन्ति मिथ्योपहितं नरेन्द्र	BR-01-07-077-017a
एकार्थतायां तु समाहितायां; मिथ्या वदन्तमनृतं हिनस्ति	BR-01-07-077-017c
ययातिरुवाच	BR-01-07-077-018
राजा प्रमाणं भूतानां स नश्येत मृषा वदन्	BR-01-07-077-018a
अर्थकृच्छ्रमपि प्राप्य न मिथ्या कर्तुमुत्सहे	BR-01-07-077-018c
शर्मिष्ठोवाच	BR-01-07-077-019
समावेतौ मतौ राजन्पतिः सख्याश्च यः पतिः	BR-01-07-077-019a
समं विवाहमित्याहुः सख्या मेऽसि पतिर्वृतः	BR-01-07-077-019c
ययातिरुवाच	BR-01-07-077-020
दातव्यं याचमानेभ्य इति मे व्रतमाहितम्	BR-01-07-077-020a
त्वं च याचसि मां कामं ब्रूहि किं करवाणि ते	BR-01-07-077-020c
शर्मिष्ठोवाच	BR-01-07-077-021
अधर्मात्त्राहि मां राजन्धर्मं च प्रतिपादय	BR-01-07-077-021a
त्वत्तोऽपत्यवती लोके चरेयं धर्ममुत्तमम्	BR-01-07-077-021c
त्रय एवाधना राजन्भार्या दासस्तथा सुतः	BR-01-07-077-022a
यत्ते समधिगच्छन्ति यस्य ते तस्य तद्धनम्	BR-01-07-077-022c
देवयान्या भुजिष्यास्मि वश्या च तव भार्गवी	BR-01-07-077-023a
सा चाहं च त्वया राजन्भरणीये भजस्व माम्	BR-01-07-077-023c
वैशम्पायन उवाच	BR-01-07-077-024
एवमुक्तस्तु राजा स तथ्यमित्येव जज्ञिवान्	BR-01-07-077-024a
पूजयामास शर्मिष्ठां धर्मं च प्रत्यपादयत्	BR-01-07-077-024c
समागम्य च शर्मिष्ठां यथाकाममवाप्य च	BR-01-07-077-025a
अन्योन्यमभिसम्पूज्य जग्मतुस्तौ यथागतम्	BR-01-07-077-025c
तस्मिन्समागमे सुभ्रूः शर्मिष्ठा चारुहासिनी	BR-01-07-077-026a
लेभे गर्भं प्रथमतस्तस्मान्नृपतिसत्तमात्	BR-01-07-077-026c
प्रजज्ञे च ततः काले राजन्राजीवलोचना	BR-01-07-077-027a
कुमारं देवगर्भाभं राजीवनिभलोचनम्	BR-01-07-077-027c
	
	
	
वैशम्पायन उवाच	BR-01-07-078-01
श्रुत्वा कुमारं जातं तु देवयानी शुचिस्मिता	BR-01-07-078-01a
चिन्तयामास दुःखार्ता शर्मिष्ठां प्रति भारत	BR-01-07-078-01c
अभिगम्य च शर्मिष्ठां देवयान्यब्रवीदिदम्	BR-01-07-078-02a
किमिदं वृजिनं सुभ्रु कृतं ते कामलुब्धया	BR-01-07-078-02c
शर्मिष्ठोवाच	BR-01-07-078-03
ऋषिरभ्यागतः कश्चिद्धर्मात्मा वेदपारगः	BR-01-07-078-03a
स मया वरदः कामं याचितो धर्मसंहितम्	BR-01-07-078-03c
नाहमन्यायतः काममाचरामि शुचिस्मिते	BR-01-07-078-04a
तस्मादृषेर्ममापत्यमिति सत्यं ब्रवीमि ते	BR-01-07-078-04c
देवयान्युवाच	BR-01-07-078-05
शोभनं भीरु सत्यं चेदथ स ज्ञायते द्विजः	BR-01-07-078-05a
गोत्रनामाभिजनतो वेत्तुमिच्छामि तं द्विजम्	BR-01-07-078-05c
शर्मिष्ठोवाच	BR-01-07-078-06
ओजसा तेजसा चैव दीप्यमानं रविं यथा	BR-01-07-078-06a
तं दृष्ट्वा मम सम्प्रष्टुं शक्तिर्नासीच्छुचिस्मिते	BR-01-07-078-06c
देवयान्युवाच	BR-01-07-078-07
यद्येतदेवं शर्मिष्ठे न मन्युर्विद्यते मम	BR-01-07-078-07a
अपत्यं यदि ते लब्धं ज्येष्ठाच्छ्रेष्ठाच्च वै द्विजात्	BR-01-07-078-07c
वैशम्पायन उवाच	BR-01-07-078-08
अन्योन्यमेवमुक्त्वा च सम्प्रहस्य च ते मिथः	BR-01-07-078-08a
जगाम भार्गवी वेश्म तथ्यमित्येव जज्ञुषी	BR-01-07-078-08c
ययातिर्देवयान्यां तु पुत्रावजनयन्नृपः	BR-01-07-078-09a
यदुं च तुर्वसुं चैव शक्रविष्णू इवापरौ	BR-01-07-078-09c
तस्मादेव तु राजर्षेः शर्मिष्ठा वार्षपर्वणी	BR-01-07-078-10a
द्रुह्युं चानुं च पूरुं च त्रीन्कुमारानजीजनत्	BR-01-07-078-10c
ततः काले तु कस्मिंश्चिद्देवयानी शुचिस्मिता	BR-01-07-078-11a
ययातिसहिता राजन्निर्जगाम महावनम्	BR-01-07-078-11c
ददर्श च तदा तत्र कुमारान्देवरूपिणः	BR-01-07-078-12a
क्रीडमानान्सुविश्रब्धान्विस्मिता चेदमब्रवीत्	BR-01-07-078-12c
कस्यैते दारका राजन्देवपुत्रोपमाः शुभाः	BR-01-07-078-13a
वर्चसा रूपतश्चैव सदृशा मे मतास्तव	BR-01-07-078-13c
एवं पृष्ट्वा तु राजानं कुमारान्पर्यपृच्छत	BR-01-07-078-14a
किंनामधेयगोत्रो वः पुत्रका ब्राह्मणः पिता	BR-01-07-078-14c
विब्रूत मे यथातथ्यं श्रोतुमिच्छामि तं ह्यहम्	BR-01-07-078-14e
तेऽदर्शयन्प्रदेशिन्या तमेव नृपसत्तमम्	BR-01-07-078-15a
शर्मिष्ठां मातरं चैव तस्याचख्युश्च दारकाः	BR-01-07-078-15c
इत्युक्त्वा सहितास्ते तु राजानमुपचक्रमुः	BR-01-07-078-16a
नाभ्यनन्दत तान्राजा देवयान्यास्तदान्तिके	BR-01-07-078-16c
रुदन्तस्तेऽथ शर्मिष्ठामभ्ययुर्बालकास्ततः	BR-01-07-078-16e
दृष्ट्वा तु तेषां बालानां प्रणयं पार्थिवं प्रति	BR-01-07-078-17a
बुद्ध्वा च तत्त्वतो देवी शर्मिष्ठामिदमब्रवीत्	BR-01-07-078-17c
मदधीना सती कस्मादकार्षीर्विप्रियं मम	BR-01-07-078-18a
तमेवासुरधर्मं त्वमास्थिता न बिभेषि किम्	BR-01-07-078-18c
शर्मिष्ठोवाच	BR-01-07-078-19
यदुक्तमृषिरित्येव तत्सत्यं चारुहासिनि	BR-01-07-078-19a
न्यायतो धर्मतश्चैव चरन्ती न बिभेमि ते	BR-01-07-078-19c
यदा त्वया वृतो राजा वृत एव तदा मया	BR-01-07-078-20a
सखीभर्ता हि धर्मेण भर्ता भवति शोभने	BR-01-07-078-20c
पूज्यासि मम मान्या च ज्येष्ठा श्रेष्ठा च ब्राह्मणी	BR-01-07-078-21a
त्वत्तोऽपि मे पूज्यतमो राजर्षिः किं न वेत्थ तत्	BR-01-07-078-21c
वैशम्पायन उवाच	BR-01-07-078-22
श्रुत्वा तस्यास्ततो वाक्यं देवयान्यब्रवीदिदम्	BR-01-07-078-22a
राजन्नाद्येह वत्स्यामि विप्रियं मे कृतं त्वया	BR-01-07-078-22c
सहसोत्पतितां श्यामां दृष्ट्वा तां साश्रुलोचनाम्	BR-01-07-078-23a
त्वरितं सकाशं काव्यस्य प्रस्थितां व्यथितस्तदा	BR-01-07-078-23c
अनुवव्राज सम्भ्रान्तः पृष्ठतः सान्त्वयन्नृपः	BR-01-07-078-24a
न्यवर्तत न चैव स्म क्रोधसंरक्तलोचना	BR-01-07-078-24c
अविब्रुवन्ती किञ्चित्तु राजानं चारुलोचना	BR-01-07-078-25a
अचिरादिव सम्प्राप्ता काव्यस्योशनसोऽन्तिकम्	BR-01-07-078-25c
सा तु दृष्ट्वैव पितरमभिवाद्याग्रतः स्थिता	BR-01-07-078-26a
अनन्तरं ययातिस्तु पूजयामास भार्गवम्	BR-01-07-078-26c
देवयान्युवाच	BR-01-07-078-27
अधर्मेण जितो धर्मः प्रवृत्तमधरोत्तरम्	BR-01-07-078-27a
शर्मिष्ठयातिवृत्तास्मि दुहित्रा वृषपर्वणः	BR-01-07-078-27c
त्रयोऽस्यां जनिताः पुत्रा राज्ञानेन ययातिना	BR-01-07-078-28a
दुर्भगाया मम द्वौ तु पुत्रौ तात ब्रवीमि ते	BR-01-07-078-28c
धर्मज्ञ इति विख्यात एष राजा भृगूद्वह	BR-01-07-078-29a
अतिक्रान्तश्च मर्यादां काव्यैतत्कथयामि ते	BR-01-07-078-29c
शुक्र उवाच	BR-01-07-078-30
धर्मज्ञः सन्महाराज योऽधर्ममकृथाः प्रियम्	BR-01-07-078-30a
तस्माज्जरा त्वामचिराद्धर्षयिष्यति दुर्जया	BR-01-07-078-30c
ययातिरुवाच	BR-01-07-078-31
ऋतुं वै याचमानाया भगवन्नान्यचेतसा	BR-01-07-078-31a
दुहितुर्दानवेन्द्रस्य धर्म्यमेतत्कृतं मया	BR-01-07-078-31c
ऋतुं वै याचमानाया न ददाति पुमान्वृतः	BR-01-07-078-32a
भ्रूणहेत्युच्यते ब्रह्मन्स इह ब्रह्मवादिभिः	BR-01-07-078-32c
अभिकामां स्त्रियं यस्तु गम्यां रहसि याचितः	BR-01-07-078-33a
नोपैति स च धर्मेषु भ्रूणहेत्युच्यते बुधैः	BR-01-07-078-33c
इत्येतानि समीक्ष्याहं कारणानि भृगूद्वह	BR-01-07-078-34a
अधर्मभयसंविग्नः शर्मिष्ठामुपजग्मिवान्	BR-01-07-078-34c
शुक्र उवाच	BR-01-07-078-35
नन्वहं प्रत्यवेक्ष्यस्ते मदधीनोऽसि पार्थिव	BR-01-07-078-35a
मिथ्याचारस्य धर्मेषु चौर्यं भवति नाहुष	BR-01-07-078-35c
वैशम्पायन उवाच	BR-01-07-078-36
क्रुद्धेनोशनसा शप्तो ययातिर्नाहुषस्तदा	BR-01-07-078-36a
पूर्वं वयः परित्यज्य जरां सद्योऽन्वपद्यत	BR-01-07-078-36c
ययातिरुवाच	BR-01-07-078-37
अतृप्तो यौवनस्याहं देवयान्यां भृगूद्वह	BR-01-07-078-37a
प्रसादं कुरु मे ब्रह्मञ्जरेयं मा विशेत माम्	BR-01-07-078-37c
शुक्र उवाच	BR-01-07-078-38
नाहं मृषा ब्रवीम्येतज्जरां प्राप्तोऽसि भूमिप	BR-01-07-078-38a
जरां त्वेतां त्वमन्यस्मै सङ्क्रामय यदीच्छसि	BR-01-07-078-38c
ययातिरुवाच	BR-01-07-078-39
राज्यभाक्स भवेद्ब्रह्मन्पुण्यभाक्कीर्तिभाक्तथा	BR-01-07-078-39a
यो मे दद्याद्वयः पुत्रस्तद्भवाननुमन्यताम्	BR-01-07-078-39c
शुक्र उवाच	BR-01-07-078-40
सङ्क्रामयिष्यसि जरां यथेष्टं नहुषात्मज	BR-01-07-078-40a
मामनुध्याय भावेन न च पापमवाप्स्यसि	BR-01-07-078-40c
वयो दास्यति ते पुत्रो यः स राजा भविष्यति	BR-01-07-078-41a
आयुष्मान्कीर्तिमांश्चैव बह्वपत्यस्तथैव च	BR-01-07-078-41c
	
	
	
वैशम्पायन उवाच	BR-01-07-079-001
जरां प्राप्य ययातिस्तु स्वपुरं प्राप्य चैव ह	BR-01-07-079-001a
पुत्रं ज्येष्ठं वरिष्ठं च यदुमित्यब्रवीद्वचः	BR-01-07-079-001c
जरा वली च मां तात पलितानि च पर्यगुः	BR-01-07-079-002a
काव्यस्योशनसः शापान्न च तृप्तोऽस्मि यौवने	BR-01-07-079-002c
त्वं यदो प्रतिपद्यस्व पाप्मानं जरया सह	BR-01-07-079-003a
यौवनेन त्वदीयेन चरेयं विषयानहम्	BR-01-07-079-003c
पूर्णे वर्षसहस्रे तु पुनस्ते यौवनं त्वहम्	BR-01-07-079-004a
दत्त्वा स्वं प्रतिपत्स्यामि पाप्मानं जरया सह	BR-01-07-079-004c
यदुरुवाच	BR-01-07-079-005
सितश्मश्रुशिरा दीनो जरया शिथिलीकृतः	BR-01-07-079-005a
वलीसन्ततगात्रश्च दुर्दर्शो दुर्बलः कृशः	BR-01-07-079-005c
अशक्तः कार्यकरणे परिभूतः स यौवनैः	BR-01-07-079-006a
सहोपजीविभिश्चैव तां जरां नाभिकामये	BR-01-07-079-006c
ययातिरुवाच	BR-01-07-079-007
यत्त्वं मे हृदयाज्जातो वयः स्वं न प्रयच्छसि	BR-01-07-079-007a
तस्मादराज्यभाक्तात प्रजा ते वै भविष्यति	BR-01-07-079-007c
तुर्वसो प्रतिपद्यस्व पाप्मानं जरया सह	BR-01-07-079-008a
यौवनेन चरेयं वै विषयांस्तव पुत्रक	BR-01-07-079-008c
पूर्णे वर्षसहस्रे तु पुनर्दास्यामि यौवनम्	BR-01-07-079-009a
स्वं चैव प्रतिपत्स्यामि पाप्मानं जरया सह	BR-01-07-079-009c
तुर्वसुरुवाच	BR-01-07-079-010
न कामये जरां तात कामभोगप्रणाशिनीम्	BR-01-07-079-010a
बलरूपान्तकरणीं बुद्धिप्राणविनाशिनीम्	BR-01-07-079-010c
ययातिरुवाच	BR-01-07-079-011
यत्त्वं मे हृदयाज्जातो वयः स्वं न प्रयच्छसि	BR-01-07-079-011a
तस्मात्प्रजा समुच्छेदं तुर्वसो तव यास्यति	BR-01-07-079-011c
सङ्कीर्णाचारधर्मेषु प्रतिलोमचरेषु च	BR-01-07-079-012a
पिशिताशिषु चान्त्येषु मूढ राजा भविष्यसि	BR-01-07-079-012c
गुरुदारप्रसक्तेषु तिर्यग्योनिगतेषु च	BR-01-07-079-013a
पशुधर्मिषु पापेषु म्लेच्छेषु प्रभविष्यसि	BR-01-07-079-013c
वैशम्पायन उवाच	BR-01-07-079-014
एवं स तुर्वसुं शप्त्वा ययातिः सुतमात्मनः	BR-01-07-079-014a
शर्मिष्ठायाः सुतं द्रुह्युमिदं वचनमब्रवीत्	BR-01-07-079-014c
द्रुह्यो त्वं प्रतिपद्यस्व वर्णरूपविनाशिनीम्	BR-01-07-079-015a
जरां वर्षसहस्रं मे यौवनं स्वं ददस्व च	BR-01-07-079-015c
पूर्णे वर्षसहस्रे तु प्रतिदास्यामि यौवनम्	BR-01-07-079-016a
स्वं चादास्यामि भूयोऽहं पाप्मानं जरया सह	BR-01-07-079-016c
द्रुह्युरुवाच	BR-01-07-079-017
न गजं न रथं नाश्वं जीर्णो भुङ्क्ते न च स्त्रियम्	BR-01-07-079-017a
वाग्भङ्गश्चास्य भवति तज्जरां नाभिकामये	BR-01-07-079-017c
ययातिरुवाच	BR-01-07-079-018
यत्त्वं मे हृदयाज्जातो वयः स्वं न प्रयच्छसि	BR-01-07-079-018a
तस्माद्द्रुह्यो प्रियः कामो न ते सम्पत्स्यते क्वचित्	BR-01-07-079-018c
उडुपप्लवसन्तारो यत्र नित्यं भविष्यति	BR-01-07-079-019a
अराजा भोजशब्दं त्वं तत्रावाप्स्यसि सान्वयः	BR-01-07-079-019c
अनो त्वं प्रतिपद्यस्व पाप्मानं जरया सह	BR-01-07-079-020a
एकं वर्षसहस्रं तु चरेयं यौवनेन ते	BR-01-07-079-020c
अनुरुवाच	BR-01-07-079-021
जीर्णः शिशुवदादत्तेऽकालेऽन्नमशुचिर्यथा	BR-01-07-079-021a
न जुहोति च कालेऽग्निं तां जरां नाभिकामये	BR-01-07-079-021c
ययातिरुवाच	BR-01-07-079-022
यत्त्वं मे हृदयाज्जातो वयः स्वं न प्रयच्छसि	BR-01-07-079-022a
जरादोषस्त्वयोक्तोऽयं तस्मात्त्वं प्रतिपत्स्यसे	BR-01-07-079-022c
प्रजाश्च यौवनप्राप्ता विनशिष्यन्त्यनो तव	BR-01-07-079-023a
अग्निप्रस्कन्दनपरस्त्वं चाप्येवं भविष्यसि	BR-01-07-079-023c
पूरो त्वं मे प्रियः पुत्रस्त्वं वरीयान्भविष्यसि	BR-01-07-079-024a
जरा वली च मे तात पलितानि च पर्यगुः	BR-01-07-079-024c
काव्यस्योशनसः शापान्न च तृप्तोऽस्मि यौवने	BR-01-07-079-024e
पूरो त्वं प्रतिपद्यस्व पाप्मानं जरया सह	BR-01-07-079-025a
कञ्चित्कालं चरेयं वै विषयान्वयसा तव	BR-01-07-079-025c
पूर्णे वर्षसहस्रे तु प्रतिदास्यामि यौवनम्	BR-01-07-079-026a
स्वं चैव प्रतिपत्स्यामि पाप्मानं जरया सह	BR-01-07-079-026c
वैशम्पायन उवाच	BR-01-07-079-027
एवमुक्तः प्रत्युवाच पूरुः पितरमञ्जसा	BR-01-07-079-027a
यथात्थ मां महाराज तत्करिष्यामि ते वचः	BR-01-07-079-027c
प्रतिपत्स्यामि ते राजन्पाप्मानं जरया सह	BR-01-07-079-028a
गृहाण यौवनं मत्तश्चर कामान्यथेप्सितान्	BR-01-07-079-028c
जरयाहं प्रतिच्छन्नो वयोरूपधरस्तव	BR-01-07-079-029a
यौवनं भवते दत्त्वा चरिष्यामि यथात्थ माम्	BR-01-07-079-029c
ययातिरुवाच	BR-01-07-079-030
पूरो प्रीतोऽस्मि ते वत्स प्रीतश्चेदं ददामि ते	BR-01-07-079-030a
सर्वकामसमृद्धा ते प्रजा राज्ये भविष्यति	BR-01-07-079-030c
	
	
	
	
वैश्म्पायन उवाच	BR-01-07-080-001
पौरवेणाथ वयसा ययातिर्नहुषात्मजः	BR-01-07-080-001a
प्रीतियुक्तो नृपश्रेष्ठश्चचार विषयान्प्रियान्	BR-01-07-080-001c
यथाकामं यथोत्साहं यथाकालं यथासुखम्	BR-01-07-080-002a
धर्माविरुद्धान्राजेन्द्रो यथार्हति स एव हि	BR-01-07-080-002c
देवानतर्पयद्यज्ञैः श्राद्धैस्तद्वत्पितॄनपि	BR-01-07-080-003a
दीनाननुग्रहैरिष्टैः कामैश्च द्विजसत्तमान्	BR-01-07-080-003c
अतिथीनन्नपानैश्च विशश्च परिपालनैः	BR-01-07-080-004a
आनृशंस्येन शूद्रांश्च दस्यून्सन्निग्रहेण च	BR-01-07-080-004c
धर्मेण च प्रजाः सर्वा यथावदनुरञ्जयन्	BR-01-07-080-005a
ययातिः पालयामास साक्षादिन्द्र इवापरः	BR-01-07-080-005c
स राजा सिंहविक्रान्तो युवा विषयगोचरः	BR-01-07-080-006a
अविरोधेन धर्मस्य चचार सुखमुत्तमम्	BR-01-07-080-006c
स सम्प्राप्य शुभान्कामांस्तृप्तः खिन्नश्च पार्थिवः	BR-01-07-080-007a
कालं वर्षसहस्रान्तं सस्मार मनुजाधिपः	BR-01-07-080-007c
परिसङ्ख्याय कालज्ञः कलाः काष्ठाश्च वीर्यवान्	BR-01-07-080-008a
पूर्णं मत्वा ततः कालं पूरुं पुत्रमुवाच ह	BR-01-07-080-008c
यथाकामं यथोत्साहं यथाकालमरिन्दम	BR-01-07-080-009a
सेविता विषयाः पुत्र यौवनेन मया तव	BR-01-07-080-009c
पूरो प्रीतोऽस्मि भद्रं ते गृहाणेदं स्वयौवनम्	BR-01-07-080-010a
राज्यं चैव गृहाणेदं त्वं हि मे प्रियकृत्सुतः	BR-01-07-080-010c
प्रतिपेदे जरां राजा ययातिर्नाहुषस्तदा	BR-01-07-080-011a
यौवनं प्रतिपेदे च पूरुः स्वं पुनरात्मनः	BR-01-07-080-011c
अभिषेक्तुकामं नृपतिं पूरुं पुत्रं कनीयसम्	BR-01-07-080-012a
ब्राह्मणप्रमुखा वर्णा इदं वचनमब्रुवन्	BR-01-07-080-012c
कथं शुक्रस्य नप्तारं देवयान्याः सुतं प्रभो	BR-01-07-080-013a
ज्येष्ठं यदुमतिक्रम्य राज्यं पूरोः प्रदास्यसि	BR-01-07-080-013c
यदुर्ज्येष्ठस्तव सुतो जातस्तमनु तुर्वसुः	BR-01-07-080-014a
शर्मिष्ठायाः सुतो द्रुह्युस्ततोऽनुः पूरुरेव च	BR-01-07-080-014c
कथं ज्येष्ठानतिक्रम्य कनीयान्राज्यमर्हति	BR-01-07-080-015a
एतत्सम्बोधयामस्त्वां धर्मं त्वमनुपालय	BR-01-07-080-015c
ययातिरुवाच	BR-01-07-080-016
ब्राह्मणप्रमुखा वर्णाः सर्वे शृण्वन्तु मे वचः	BR-01-07-080-016a
ज्येष्ठं प्रति यथा राज्यं न देयं मे कथञ्चन	BR-01-07-080-016c
मम ज्येष्ठेन यदुना नियोगो नानुपालितः	BR-01-07-080-017a
प्रतिकूलः पितुर्यश्च न स पुत्रः सतां मतः	BR-01-07-080-017c
मातापित्रोर्वचनकृद्धितः पथ्यश्च यः सुतः	BR-01-07-080-018a
स पुत्रः पुत्रवद्यश्च वर्तते पितृमातृषु	BR-01-07-080-018c
यदुनाहमवज्ञातस्तथा तुर्वसुनापि च	BR-01-07-080-019a
द्रुह्युना चानुना चैव मय्यवज्ञा कृता भृशम्	BR-01-07-080-019c
पूरुणा मे कृतं वाक्यं मानितश्च विशेषतः	BR-01-07-080-020a
कनीयान्मम दायादो जरा येन धृता मम	BR-01-07-080-020c
मम कामः स च कृतः पूरुणा पुत्ररूपिणा	BR-01-07-080-020e
शुक्रेण च वरो दत्तः काव्येनोशनसा स्वयम्	BR-01-07-080-021a
पुत्रो यस्त्वानुवर्तेत स राजा पृथिवीपतिः	BR-01-07-080-021c
भवतोऽनुनयाम्येवं पूरू राज्येऽभिषिच्यताम्	BR-01-07-080-021e
प्रकृतय ऊचुः	BR-01-07-080-022
यः पुत्रो गुणसम्पन्नो मातापित्रोर्हितः सदा	BR-01-07-080-022a
सर्वमर्हति कल्याणं कनीयानपि स प्रभो	BR-01-07-080-022c
अर्हः पूरुरिदं राज्यं यः सुतः प्रियकृत्तव	BR-01-07-080-023a
वरदानेन शुक्रस्य न शक्यं वक्तुमुत्तरम्	BR-01-07-080-023c
वैशम्पायन उवाच	BR-01-07-080-024
पौरजानपदैस्तुष्टैरित्युक्तो नाहुषस्तदा	BR-01-07-080-024a
अभ्यषिञ्चत्ततः पूरुं राज्ये स्वे सुतमात्मजम्	BR-01-07-080-024c
दत्त्वा च पूरवे राज्यं वनवासाय दीक्षितः	BR-01-07-080-025a
पुरात्स निर्ययौ राजा ब्राह्मणैस्तापसैः सह	BR-01-07-080-025c
यदोस्तु यादवा जातास्तुर्वसोर्यवनाः सुताः	BR-01-07-080-026a
द्रुह्योरपि सुता भोजा अनोस्तु म्लेच्छजातयः	BR-01-07-080-026c
पूरोस्तु पौरवो वंशो यत्र जातोऽसि पार्थिव	BR-01-07-080-027a
इदं वर्षसहस्राय राज्यं कारयितुं वशी	BR-01-07-080-027c
	
	
	
वैशम्पायन उवाच	BR-01-07-081-001
एवं स नाहुषो राजा ययातिः पुत्रमीप्सितम्	BR-01-07-081-001a
राज्येऽभिषिच्य मुदितो वानप्रस्थोऽभवन्मुनिः	BR-01-07-081-001c
उषित्वा च वने वासं ब्राह्मणैः सह संश्रितः	BR-01-07-081-002a
फलमूलाशनो दान्तो यथा स्वर्गमितो गतः	BR-01-07-081-002c
स गतः सुरवासं तं निवसन्मुदितः सुखम्	BR-01-07-081-003a
कालस्य नातिमहतः पुनः शक्रेण पातितः	BR-01-07-081-003c
निपतन्प्रच्युतः स्वर्गादप्राप्तो मेदिनीतलम्	BR-01-07-081-004a
स्थित आसीदन्तरिक्षे स तदेति श्रुतं मया	BR-01-07-081-004c
तत एव पुनश्चापि गतः स्वर्गमिति श्रुतिः	BR-01-07-081-005a
राज्ञा वसुमता सार्धमष्टकेन च वीर्यवान्	BR-01-07-081-005c
प्रतर्दनेन शिबिना समेत्य किल संसदि	BR-01-07-081-005e
जनमेजय उवाच	BR-01-07-081-006
कर्मणा केन स दिवं पुनः प्राप्तो महीपतिः	BR-01-07-081-006a
सर्वमेतदशेषेण श्रोतुमिच्छामि तत्त्वतः	BR-01-07-081-006c
कथ्यमानं त्वया विप्र विप्रर्षिगणसन्निधौ	BR-01-07-081-006e
देवराजसमो ह्यासीद्ययातिः पृथिवीपतिः	BR-01-07-081-007a
वर्धनः कुरुवंशस्य विभावसुसमद्युतिः	BR-01-07-081-007c
तस्य विस्तीर्णयशसः सत्यकीर्तेर्महात्मनः	BR-01-07-081-008a
चरितं श्रोतुमिच्छामि दिवि चेह च सर्वशः	BR-01-07-081-008c
वैशम्पायन उवाच	BR-01-07-081-009
हन्त ते कथयिष्यामि ययातेरुत्तरां कथाम्	BR-01-07-081-009a
दिवि चेह च पुण्यार्थां सर्वपापप्रणाशिनीम्	BR-01-07-081-009c
ययातिर्नाहुषो राजा पूरुं पुत्रं कनीयसम्	BR-01-07-081-010a
राज्येऽभिषिच्य मुदितः प्रवव्राज वनं तदा	BR-01-07-081-010c
अन्तेषु स विनिक्षिप्य पुत्रान्यदुपुरोगमान्	BR-01-07-081-011a
फलमूलाशनो राजा वने संन्यवसच्चिरम्	BR-01-07-081-011c
संशितात्मा जितक्रोधस्तर्पयन्पितृदेवताः	BR-01-07-081-012a
अग्नींश्च विधिवज्जुह्वन्वानप्रस्थविधानतः	BR-01-07-081-012c
अतिथीन्पूजयामास वन्येन हविषा विभुः	BR-01-07-081-013a
शिलोञ्छवृत्तिमास्थाय शेषान्नकृतभोजनः	BR-01-07-081-013c
पूर्णं वर्षसहस्रं स एवंवृत्तिरभून्नृपः	BR-01-07-081-014a
अब्भक्षः शरदस्त्रिंशदासीन्नियतवाङ्मनाः	BR-01-07-081-014c
ततश्च वायुभक्षोऽभूत्संवत्सरमतन्द्रितः	BR-01-07-081-015a
पञ्चाग्निमध्ये च तपस्तेपे संवत्सरं नृपः	BR-01-07-081-015c
एकपादस्थितश्चासीत्षण्मासाननिलाशनः	BR-01-07-081-016a
पुण्यकीर्तिस्ततः स्वर्गं जगामावृत्य रोदसी	BR-01-07-081-016c
	
	
	
वैशम्पायन उवाच	BR-01-07-082-001
स्वर्गतः स तु राजेन्द्रो निवसन्देवसद्मनि	BR-01-07-082-001a
पूजितस्त्रिदशैः साध्यैर्मरुद्भिर्वसुभिस्तथा	BR-01-07-082-001c
देवलोकाद्ब्रह्मलोकं सञ्चरन्पुण्यकृद्वशी	BR-01-07-082-002a
अवसत्पृथिवीपालो दीर्घकालमिति श्रुतिः	BR-01-07-082-002c
स कदाचिन्नृपश्रेष्ठो ययातिः शक्रमागमत्	BR-01-07-082-003a
कथान्ते तत्र शक्रेण पृष्टः स पृथिवीपतिः	BR-01-07-082-003c
शक्र उवाच	BR-01-07-082-004
यदा स पूरुस्तव रूपेण राजञ् जरां गृहीत्वा प्रचचार भूमौ	BR-01-07-082-004a
तदा राज्यं सम्प्रदायैव तस्मै; त्वया किमुक्तः कथयेह सत्यम्	BR-01-07-082-004c
ययातिरुवाच	BR-01-07-082-005
गङ्गायमुनयोर्मध्ये कृत्स्नोऽयं विषयस्तव	BR-01-07-082-005a
मध्ये पृथिव्यास्त्वं राजा भ्रातरोऽन्त्याधिपास्तव	BR-01-07-082-005c
अक्रोधनः क्रोधनेभ्यो विशिष्टस्तथा तितिक्षुरतितिक्षोर्विशिष्टः	BR-01-07-082-006a
अमानुषेभ्यो मानुषाश्च प्रधाना; विद्वांस्तथैवाविदुषः प्रधानः	BR-01-07-082-006c
आक्रुश्यमानो नाक्रोशेन्मन्युरेव तितिक्षतः	BR-01-07-082-007a
आक्रोष्टारं निर्दहति सुकृतं चास्य विन्दति	BR-01-07-082-007c
नारुन्तुदः स्यान्न नृशंसवादी; न हीनतः परमभ्याददीत	BR-01-07-082-008a
ययास्य वाचा पर उद्विजेत; न तां वदेद्रुशतीं पापलोक्याम्	BR-01-07-082-008c
अरुन्तुदं पुरुषं रूक्षवाचं; वाक्कण्टकैर्वितुदन्तं मनुष्यान्	BR-01-07-082-009a
विद्यादलक्ष्मीकतमं जनानां; मुखे निबद्धां निर्ऋतिं वहन्तम्	BR-01-07-082-009c
सद्भिः पुरस्तादभिपूजितः स्यात्सद्भिस्तथा पृष्ठतो रक्षितः स्यात्	BR-01-07-082-010a
सदासतामतिवादांस्तितिक्षेत्सतां वृत्तं चाददीतार्यवृत्तः	BR-01-07-082-010c
वाक्सायका वदनान्निष्पतन्ति; यैराहतः शोचति रात्र्यहानि	BR-01-07-082-011a
परस्य वा मर्मसु ये पतन्ति; तान्पण्डितो नावसृजेत्परेषु	BR-01-07-082-011c
न हीदृशं संवननं त्रिषु लोकेषु विद्यते	BR-01-07-082-012a
यथा मैत्री च भूतेषु दानं च मधुरा च वाक्	BR-01-07-082-012c
तस्मात्सान्त्वं सदा वाच्यं न वाच्यं परुषं क्वचित्	BR-01-07-082-013a
पूज्यान्सम्पूजयेद्दद्यान्न च याचेत्कदाचन	BR-01-07-082-013c
	
	
	
	
इन्द्र उवाच	BR-01-07-083-001
सर्वाणि कर्माणि समाप्य राजन्गृहान्परित्यज्य वनं गतोऽसि	BR-01-07-083-001a
तत्त्वां पृच्छामि नहुषस्य पुत्र; केनासि तुल्यस्तपसा ययाते	BR-01-07-083-001c
ययातिरुवाच	BR-01-07-083-002
नाहं देवमनुष्येषु न गन्धर्वमहर्षिषु	BR-01-07-083-002a
आत्मनस्तपसा तुल्यं कञ्चित्पश्यामि वासव	BR-01-07-083-002c
इन्द्र उवाच	BR-01-07-083-003
यदावमंस्थाः सदृशः श्रेयसश्च; पापीयसश्चाविदितप्रभावः	BR-01-07-083-003a
तस्माल्लोका अन्तवन्तस्तवेमे; क्षीणे पुण्ये पतितास्यद्य राजन्	BR-01-07-083-003c
ययातिरुवाच	BR-01-07-083-004
सुरर्षिगन्धर्वनरावमानात्क्षयं गता मे यदि शक्र लोकाः	BR-01-07-083-004a
इच्छेयं वै सुरलोकाद्विहीनः; सतां मध्ये पतितुं देवराज	BR-01-07-083-004c
इन्द्र उवाच	BR-01-07-083-005
सतां सकाशे पतितासि राजंश्च्युतः प्रतिष्ठां यत्र लब्धासि भूयः	BR-01-07-083-005a
एवं विदित्वा तु पुनर्ययाते; न तेऽवमान्याः सदृशः श्रेयसश्च	BR-01-07-083-005c
वैशम्पायन उवाच	BR-01-07-083-006
ततः प्रहायामरराजजुष्टान्पुण्याँल्लोकान्पतमानं ययातिम्	BR-01-07-083-006a
सम्प्रेक्ष्य राजर्षिवरोऽष्टकस्तमुवाच सद्धर्मविधानगोप्ता	BR-01-07-083-006c
कस्त्वं युवा वासवतुल्यरूपः; स्वतेजसा दीप्यमानो यथाग्निः	BR-01-07-083-007a
पतस्युदीर्णाम्बुधरान्धकारात्खात्खेचराणां प्रवरो यथार्कः	BR-01-07-083-007c
दृष्ट्वा च त्वां सूर्यपथात्पतन्तं; वैश्वानरार्कद्युतिमप्रमेयम्	BR-01-07-083-008a
किं नु स्विदेतत्पततीति सर्वे; वितर्कयन्तः परिमोहिताः स्मः	BR-01-07-083-008c
दृष्ट्वा च त्वां विष्ठितं देवमार्गे; शक्रार्कविष्णुप्रतिमप्रभावम्	BR-01-07-083-009a
अभ्युद्गतास्त्वां वयमद्य सर्वे; तत्त्वं पाते तव जिज्ञासमानाः	BR-01-07-083-009c
न चापि त्वां धृष्णुमः प्रष्टुमग्रे; न च त्वमस्मान्पृच्छसि ये वयं स्मः	BR-01-07-083-010a
तत्त्वां पृच्छामः स्पृहणीयरूपं; कस्य त्वं वा किन्निमित्तं त्वमागाः	BR-01-07-083-010c
भयं तु ते व्येतु विषादमोहौ; त्यजाशु देवेन्द्रसमानरूप	BR-01-07-083-011a
त्वां वर्तमानं हि सतां सकाशे; नालं प्रसोढुं बलहापि शक्रः	BR-01-07-083-011c
सन्तः प्रतिष्ठा हि सुखच्युतानां; सतां सदैवामरराजकल्प	BR-01-07-083-012a
ते सङ्गताः स्थावरजङ्गमेशाः; प्रतिष्ठितस्त्वं सदृशेषु सत्सु	BR-01-07-083-012c
प्रभुरग्निः प्रतपने भूमिरावपने प्रभुः	BR-01-07-083-013a
प्रभुः सूर्यः प्रकाशित्वे सतां चाभ्यागतः प्रभुः	BR-01-07-083-013c
	
	
	
ययातिरुवाच	BR-01-07-084-001
अहं ययातिर्नहुषस्य पुत्रः; पूरोः पिता सर्वभूतावमानात्	BR-01-07-084-001a
प्रभ्रंशितः सुरसिद्धर्षिलोकात्परिच्युतः प्रपताम्यल्पपुण्यः	BR-01-07-084-001c
अहं हि पूर्वो वयसा भवद्भ्यस्तेनाभिवादं भवतां न प्रयुञ्जे	BR-01-07-084-002a
यो विद्यया तपसा जन्मना वा; वृद्धः स पूज्यो भवति द्विजानाम्	BR-01-07-084-002c
अष्टक उवाच	BR-01-07-084-003
अवादीश्चेद्वयसा यः स वृद्ध; इति राजन्नाभ्यवदः कथञ्चित्	BR-01-07-084-003a
यो वै विद्वान्वयसा सन्स्म वृद्धः; स एव पूज्यो भवति द्विजानाम्	BR-01-07-084-003c
ययातिरुवाच	BR-01-07-084-004
प्रतिकूलं कर्मणां पापमाहुस्तद्वर्ततेऽप्रवणे पापलोक्यम्	BR-01-07-084-004a
सन्तोऽसतां नानुवर्तन्ति चैतद्यथा आत्मैषामनुकूलवादी	BR-01-07-084-004c
अभूद्धनं मे विपुलं महद्वै; विचेष्टमानो नाधिगन्ता तदस्मि	BR-01-07-084-005a
एवं प्रधार्यात्महिते निविष्टो; यो वर्तते स विजानाति जीवन्	BR-01-07-084-005c
नानाभावा बहवो जीवलोके; दैवाधीना नष्टचेष्टाधिकाराः	BR-01-07-084-006a
तत्तत्प्राप्य न विहन्येत धीरो; दिष्टं बलीय इति मत्वात्मबुद्ध्या	BR-01-07-084-006c
सुखं हि जन्तुर्यदि वापि दुःखं; दैवाधीनं विन्दति नात्मशक्त्या	BR-01-07-084-007a
तस्माद्दिष्टं बलवन्मन्यमानो; न सञ्ज्वरेन्नापि हृष्येत्कदाचित्	BR-01-07-084-007c
दुःखे न तप्येन्न सुखेन हृष्येत्समेन वर्तेत सदैव धीरः	BR-01-07-084-008a
दिष्टं बलीय इति मन्यमानो; न सञ्ज्वरेन्नापि हृष्येत्कदाचित्	BR-01-07-084-008c
भये न मुह्याम्यष्टकाहं कदाचित्सन्तापो मे मानसो नास्ति कश्चित्	BR-01-07-084-009a
धाता यथा मां विदधाति लोके; ध्रुवं तथाहं भवितेति मत्वा	BR-01-07-084-009c
संस्वेदजा अण्डजा उद्भिदाश्च; सरीसृपाः कृमयोऽथाप्सु मत्स्याः	BR-01-07-084-010a
तथाश्मानस्तृणकाष्ठं च सर्वं; दिष्टक्षये स्वां प्रकृतिं भजन्ते	BR-01-07-084-010c
अनित्यतां सुखदुःखस्य बुद्ध्वा; कस्मात्सन्तापमष्टकाहं भजेयम्	BR-01-07-084-011a
किं कुर्यां वै किं च कृत्वा न तप्ये; तस्मात्सन्तापं वर्जयाम्यप्रमत्तः	BR-01-07-084-011c
अष्टक उवाच	BR-01-07-084-012
ये ये लोकाः पार्थिवेन्द्र प्रधानास्त्वया भुक्ता यं च कालं यथा च	BR-01-07-084-012a
तन्मे राजन्ब्रूहि सर्वं यथावत्क्षेत्रज्ञवद्भाषसे त्वं हि धर्मान्	BR-01-07-084-012c
ययातिरुवाच	BR-01-07-084-013
राजाहमासमिह सार्वभौमस्ततो लोकान्महतो अजयं वै	BR-01-07-084-013a
तत्रावसं वर्षसहस्रमात्रं; ततो लोकं परमस्म्यभ्युपेतः	BR-01-07-084-013c
ततः पुरीं पुरुहूतस्य रम्यां; सहस्रद्वारां शतयोजनायताम्	BR-01-07-084-014a
अध्यावसं वर्षसहस्रमात्रं; ततो लोकं परमस्म्यभ्युपेतः	BR-01-07-084-014c
ततो दिव्यमजरं प्राप्य लोकं; प्रजापतेर्लोकपतेर्दुरापम्	BR-01-07-084-015a
तत्रावसं वर्षसहस्रमात्रं; ततो लोकं परमस्म्यभ्युपेतः	BR-01-07-084-015c
देवस्य देवस्य निवेशने च; विजित्य लोकानवसं यथेष्टम्	BR-01-07-084-016a
सम्पूज्यमानस्त्रिदशैः समस्तैस्तुल्यप्रभावद्युतिरीश्वराणाम्	BR-01-07-084-016c
तथावसं नन्दने कामरूपी; संवत्सराणामयुतं शतानाम्	BR-01-07-084-017a
सहाप्सरोभिर्विहरन्पुण्यगन्धान्पश्यन्नगान्पुष्पितांश्चारुरूपान्	BR-01-07-084-017c
तत्रस्थं मां देवसुखेषु सक्तं; कालेऽतीते महति ततोऽतिमात्रम्	BR-01-07-084-018a
दूतो देवानामब्रवीदुग्ररूपो; ध्वंसेत्युच्चैस्त्रिः प्लुतेन स्वरेण	BR-01-07-084-018c
एतावन्मे विदितं राजसिंह; ततो भ्रष्टोऽहं नन्दनात्क्षीणपुण्यः	BR-01-07-084-019a
वाचोऽश्रौषं चान्तरिक्षे सुराणामनुक्रोशाच्छोचतां मानवेन्द्र	BR-01-07-084-019c
अहो कष्टं क्षीणपुण्यो ययातिः; पतत्यसौ पुण्यकृत्पुण्यकीर्तिः	BR-01-07-084-020a
तानब्रुवं पतमानस्ततोऽहं; सतां मध्ये निपतेयं कथं नु	BR-01-07-084-020c
तैराख्याता भवतां यज्ञभूमिः; समीक्ष्य चैनां त्वरितमुपागतोऽस्मि	BR-01-07-084-021a
हविर्गन्धं देशिकं यज्ञभूमेर्धूमापाङ्गं प्रतिगृह्य प्रतीतः	BR-01-07-084-021c
	
	
	
अष्टक उवाच	BR-01-07-085-001
यदावसो नन्दने कामरूपी; संवत्सराणामयुतं शतानाम्	BR-01-07-085-001a
किं कारणं कार्तयुगप्रधान; हित्वा तत्त्वं वसुधामन्वपद्यः	BR-01-07-085-001c
ययातिरुवाच	BR-01-07-085-002
ज्ञातिः सुहृत्स्वजनो यो यथेह; क्षीणे वित्ते त्यज्यते मानवैर्हि	BR-01-07-085-002a
तथा तत्र क्षीणपुण्यं मनुष्यं; त्यजन्ति सद्यः सेश्वरा देवसङ्घाः	BR-01-07-085-002c
अष्टक उवाच	BR-01-07-085-003
कथं तस्मिन्क्षीणपुण्या भवन्ति; सम्मुह्यते मेऽत्र मनोऽतिमात्रम्	BR-01-07-085-003a
किंविशिष्टाः कस्य धामोपयान्ति; तद्वै ब्रूहि क्षेत्रवित्त्वं मतो मे	BR-01-07-085-003c
ययातिरुवाच	BR-01-07-085-004
इमं भौमं नरकं ते पतन्ति; लालप्यमाना नरदेव सर्वे	BR-01-07-085-004a
ते कङ्कगोमायुबलाशनार्थं; क्षीणा विवृद्धिं बहुधा व्रजन्ति	BR-01-07-085-004c
तस्मादेतद्वर्जनीयं नरेण; दुष्टं लोके गर्हणीयं च कर्म	BR-01-07-085-005a
आख्यातं ते पार्थिव सर्वमेतद्भूयश्चेदानीं वद किं ते वदामि	BR-01-07-085-005c
अष्टक उवाच	BR-01-07-085-006
यदा तु तान्वितुदन्ते वयांसि; तथा गृध्राः शितिकण्ठाः पतङ्गाः	BR-01-07-085-006a
कथं भवन्ति कथमाभवन्ति; न भौममन्यं नरकं शृणोमि	BR-01-07-085-006c
ययातिरुवाच	BR-01-07-085-007
ऊर्ध्वं देहात्कर्मणो जृम्भमाणाद्व्यक्तं पृथिव्यामनुसञ्चरन्ति	BR-01-07-085-007a
इमं भौमं नरकं ते पतन्ति; नावेक्षन्ते वर्षपूगाननेकान्	BR-01-07-085-007c
षष्टिं सहस्राणि पतन्ति व्योम्नि; तथा अशीतिं परिवत्सराणि	BR-01-07-085-008a
तान्वै तुदन्ति प्रपततः प्रपातं; भीमा भौमा राक्षसास्तीक्ष्णदंष्ट्राः	BR-01-07-085-008c
अष्टक उवाच	BR-01-07-085-009
यदेनसस्ते पततस्तुदन्ति; भीमा भौमा राक्षसास्तीक्ष्णदंष्ट्राः	BR-01-07-085-009a
कथं भवन्ति कथमाभवन्ति; कथम्भूता गर्भभूता भवन्ति	BR-01-07-085-009c
ययातिरुवाच	BR-01-07-085-0100
अस्रं रेतः पुष्पफलानुपृक्तमन्वेति तद्वै पुरुषेण सृष्टम्	BR-01-07-085-010a
स वै तस्या रज आपद्यते वै; स गर्भभूतः समुपैति तत्र	BR-01-07-085-010c
वनस्पतींश्चौषधीश्चाविशन्ति; अपो वायुं पृथिवीं चान्तरिक्षम्	BR-01-07-085-011a
चतुष्पदं द्विपदं चापि सर्वमेवंभूता गर्भभूता भवन्ति	BR-01-07-085-011c
अष्टक उवाच	BR-01-07-085-012
अन्यद्वपुर्विदधातीह गर्भ; उताहो स्वित्स्वेन कामेन याति	BR-01-07-085-012a
आपद्यमानो नरयोनिमेतामाचक्ष्व मे संशयात्प्रब्रवीमि	BR-01-07-085-012c
शरीरदेहादिसमुच्छ्रयं च; चक्षुःश्रोत्रे लभते केन सञ्ज्ञाम्	BR-01-07-085-013a
एतत्तत्त्वं सर्वमाचक्ष्व पृष्टः; क्षेत्रज्ञं त्वां तात मन्याम सर्वे	BR-01-07-085-013c
ययातिरुवाच	BR-01-07-085-014
वायुः समुत्कर्षति गर्भयोनिमृतौ रेतः पुष्परसानुपृक्तम्	BR-01-07-085-014a
स तत्र तन्मात्रकृताधिकारः; क्रमेण संवर्धयतीह गर्भम्	BR-01-07-085-014c
स जायमानो विगृहीतगात्रः; षड्ज्ञाननिष्ठायतनो मनुष्यः	BR-01-07-085-015a
स श्रोत्राभ्यां वेदयतीह शब्दं; सर्वं रूपं पश्यति चक्षुषा च	BR-01-07-085-015c
घ्राणेन गन्धं जिह्वयाथो रसं च; त्वचा स्पर्शं मनसा वेद भावम्	BR-01-07-085-016a
इत्यष्टकेहोपचितिं च विद्धि; महात्मनः प्राणभृतः शरीरे	BR-01-07-085-016c
अष्टक उवाच	BR-01-07-085-017
यः संस्थितः पुरुषो दह्यते वा; निखन्यते वापि निघृष्यते वा	BR-01-07-085-017a
अभावभूतः स विनाशमेत्य; केनात्मानं चेतयते पुरस्तात्	BR-01-07-085-017c
ययातिरुवाच	BR-01-07-085-018
हित्वा सोऽसून्सुप्तवन्निष्टनित्वा; पुरोधाय सुकृतं दुष्कृतं च	BR-01-07-085-018a
अन्यां योनिं पवनाग्रानुसारी; हित्वा देहं भजते राजसिंह	BR-01-07-085-018c
पुण्यां योनिं पुण्यकृतो व्रजन्ति; पापां योनिं पापकृतो व्रजन्ति	BR-01-07-085-019a
कीटाः पतङ्गाश्च भवन्ति पापा; न मे विवक्षास्ति महानुभाव	BR-01-07-085-019c
चतुष्पदा द्विपदाः षट्पदाश्च; तथाभूता गर्भभूता भवन्ति	BR-01-07-085-020a
आख्यातमेतन्निखिलेन सर्वं; भूयस्तु किं पृच्छसि राजसिंह	BR-01-07-085-020c
अष्टक उवाच	BR-01-07-085-021
किं स्वित्कृत्वा लभते तात लोकान्मर्त्यः श्रेष्ठांस्तपसा विद्यया वा	BR-01-07-085-021a
तन्मे पृष्टः शंस सर्वं यथावच्छुभाँल्लोकान्येन गच्छेत्क्रमेण	BR-01-07-085-021c
ययातिरुवाच	BR-01-07-085-022
तपश्च दानं च शमो दमश्च; ह्रीरार्जवं सर्वभूतानुकम्पा	BR-01-07-085-022a
नश्यन्ति मानेन तमोऽभिभूताः; पुंसः सदैवेति वदन्ति सन्तः	BR-01-07-085-022c
अधीयानः पण्डितं मन्यमानो; यो विद्यया हन्ति यशः परेषाम्	BR-01-07-085-023a
तस्यान्तवन्तश्च भवन्ति लोका; न चास्य तद्ब्रह्म फलं ददाति	BR-01-07-085-023c
चत्वारि कर्माण्यभयङ्कराणि; भयं प्रयच्छन्त्ययथाकृतानि	BR-01-07-085-024a
मानाग्निहोत्रमुत मानमौनं; मानेनाधीतमुत मानयज्ञः	BR-01-07-085-024c
न मान्यमानो मुदमाददीत; न सन्तापं प्राप्नुयाच्चावमानात्	BR-01-07-085-025a
सन्तः सतः पूजयन्तीह लोके; नासाधवः साधुबुद्धिं लभन्ते	BR-01-07-085-025c
इति दद्यादिति यजेदित्यधीयीत मे व्रतम्	BR-01-07-085-026a
इत्यस्मिन्नभयान्याहुस्तानि वर्ज्यानि नित्यशः	BR-01-07-085-026c
येनाश्रयं वेदयन्ते पुराणं; मनीषिणो मानसमानभक्तम्	BR-01-07-085-027a
तन्निःश्रेयस्तैजसं रूपमेत्य; परां शान्तिं प्राप्नुयुः प्रेत्य चेह	BR-01-07-085-027c
	
	
	
अष्टक उवाच	BR-01-07-086-001
चरन्गृहस्थः कथमेति देवान्कथं भिक्षुः कथमाचार्यकर्मा	BR-01-07-086-001a
वानप्रस्थः सत्पथे सन्निविष्टो; बहून्यस्मिन्सम्प्रति वेदयन्ति	BR-01-07-086-001c
ययातिरुवाच	BR-01-07-086-002
आहूताध्यायी गुरुकर्मस्वचोद्यः; पूर्वोत्थायी चरमं चोपशायी	BR-01-07-086-002a
मृदुर्दान्तो धृतिमानप्रमत्तः; स्वाध्यायशीलः सिध्यति ब्रह्मचारी	BR-01-07-086-002c
धर्मागतं प्राप्य धनं यजेत; दद्यात्सदैवातिथीन्भोजयेच्च	BR-01-07-086-003a
अनाददानश्च परैरदत्तं; सैषा गृहस्थोपनिषत्पुराणी	BR-01-07-086-003c
स्ववीर्यजीवी वृजिनान्निवृत्तो; दाता परेभ्यो न परोपतापी	BR-01-07-086-004a
तादृङ्मुनिः सिद्धिमुपैति मुख्यां; वसन्नरण्ये नियताहारचेष्टः	BR-01-07-086-004c
अशिल्पजीवी नगृहश्च नित्यं; जितेन्द्रियः सर्वतो विप्रमुक्तः	BR-01-07-086-005a
अनोकसारी लघुरल्पचारश्चरन्देशानेकचरः स भिक्षुः	BR-01-07-086-005c
रात्र्या यया चाभिजिताश्च लोका; भवन्ति कामा विजिताः सुखाश्च	BR-01-07-086-006a
तामेव रात्रिं प्रयतेत विद्वानरण्यसंस्थो भवितुं यतात्मा	BR-01-07-086-006c
दशैव पूर्वान्दश चापरांस्तु; ज्ञातीन्सहात्मानमथैकविंशम्	BR-01-07-086-007a
अरण्यवासी सुकृते दधाति; विमुच्यारण्ये स्वशरीरधातून्	BR-01-07-086-007c
अष्टक उवाच	BR-01-07-086-008
कति स्विदेव मुनयो मौनानि कति चाप्युत	BR-01-07-086-008a
भवन्तीति तदाचक्ष्व श्रोतुमिच्छामहे वयम्	BR-01-07-086-008c
ययातिरुवाच	BR-01-07-086-009
अरण्ये वसतो यस्य ग्रामो भवति पृष्ठतः	BR-01-07-086-009a
ग्रामे वा वसतोऽरण्यं स मुनिः स्याज्जनाधिप	BR-01-07-086-009c
अष्टक उवाच	BR-01-07-086-010
कथं स्विद्वसतोऽरण्ये ग्रामो भवति पृष्ठतः	BR-01-07-086-010a
ग्रामे वा वसतोऽरण्यं कथं भवति पृष्ठतः	BR-01-07-086-010c
ययातिरुवाच	BR-01-07-086-011
न ग्राम्यमुपयुञ्जीत य आरण्यो मुनिर्भवेत्	BR-01-07-086-011a
तथास्य वसतोऽरण्ये ग्रामो भवति पृष्ठतः	BR-01-07-086-011c
अनग्निरनिकेतश्च अगोत्रचरणो मुनिः	BR-01-07-086-012a
कौपीनाच्छादनं यावत्तावदिच्छेच्च चीवरम्	BR-01-07-086-012c
यावत्प्राणाभिसन्धानं तावदिच्छेच्च भोजनम्	BR-01-07-086-013a
तथास्य वसतो ग्रामेऽरण्यं भवति पृष्ठतः	BR-01-07-086-013c
यस्तु कामान्परित्यज्य त्यक्तकर्मा जितेन्द्रियः	BR-01-07-086-014a
आतिष्ठेत मुनिर्मौनं स लोके सिद्धिमाप्नुयात्	BR-01-07-086-014c
धौतदन्तं कृत्तनखं सदा स्नातमलङ्कृतम्	BR-01-07-086-015a
असितं सितकर्मस्थं कस्तं नार्चितुमर्हति	BR-01-07-086-015c
तपसा कर्शितः क्षामः क्षीणमांसास्थिशोणितः	BR-01-07-086-016a
यदा भवति निर्द्वन्द्वो मुनिर्मौनं समास्थितः	BR-01-07-086-016c
अथ लोकमिमं जित्वा लोकं विजयते परम्	BR-01-07-086-016e
आस्येन तु यदाहारं गोवन्मृगयते मुनिः	BR-01-07-086-017a
अथास्य लोकः पूर्वो यः सोऽमृतत्वाय कल्पते	BR-01-07-086-017c
	
	
	
अष्टक उवाच	BR-01-07-087-001
कतरस्त्वेतयोः पूर्वं देवानामेति सात्म्यताम्	BR-01-07-087-001a
उभयोर्धावतो राजन्सूर्याचन्द्रमसोरिव	BR-01-07-087-001c
ययातिरुवाच	BR-01-07-087-002
अनिकेतो गृहस्थेषु कामवृत्तेषु संयतः	BR-01-07-087-002a
ग्राम एव वसन्भिक्षुस्तयोः पूर्वतरं गतः	BR-01-07-087-002c
अप्राप्य दीर्घमायुस्तु यः प्राप्तो विकृतिं चरेत्	BR-01-07-087-003a
तप्येत यदि तत्कृत्वा चरेत्सोऽन्यत्ततस्तपः	BR-01-07-087-003c
यद्वै नृशंसं तदपथ्यमाहुर्यः सेवते धर्ममनर्थबुद्धिः	BR-01-07-087-004a
अस्वोऽप्यनीशश्च तथैव राजंस्तदार्जवं स समाधिस्तदार्यम्	BR-01-07-087-004c
अष्टक उवाच	BR-01-07-087-005
केनासि दूतः प्रहितोऽद्य राजन्युवा स्रग्वी दर्शनीयः सुवर्चाः	BR-01-07-087-005a
कुत आगतः कतरस्यां दिशि त्वमुताहो स्वित्पार्थिवं स्थानमस्ति	BR-01-07-087-005c
ययातिरुवाच	BR-01-07-087-006
इमं भौमं नरकं क्षीणपुण्यः; प्रवेष्टुमुर्वीं गगनाद्विप्रकीर्णः	BR-01-07-087-006a
उक्त्वाहं वः प्रपतिष्याम्यनन्तरं; त्वरन्ति मां ब्राह्मणा लोकपालाः	BR-01-07-087-006c
सतां सकाशे तु वृतः प्रपातस्ते सङ्गता गुणवन्तश्च सर्वे	BR-01-07-087-007a
शक्राच्च लब्धो हि वरो मयैष; पतिष्यता भूमितले नरेन्द्र	BR-01-07-087-007c
अष्टक उवाच	BR-01-07-087-008
पृच्छामि त्वां मा प्रपत प्रपातं; यदि लोकाः पार्थिव सन्ति मेऽत्र	BR-01-07-087-008a
यद्यन्तरिक्षे यदि वा दिवि श्रिताः; क्षेत्रज्ञं त्वां तस्य धर्मस्य मन्ये	BR-01-07-087-008c
ययातिरुवाच	BR-01-07-087-009
यावत्पृथिव्यां विहितं गवाश्वं; सहारण्यैः पशुभिः पर्वतैश्च	BR-01-07-087-009a
तावल्लोका दिवि ते संस्थिता वै; तथा विजानीहि नरेन्द्रसिंह	BR-01-07-087-009c
अष्टक उवाच	BR-01-07-087-010
तांस्ते ददामि मा प्रपत प्रपातं; ये मे लोका दिवि राजेन्द्र सन्ति	BR-01-07-087-010a
यद्यन्तरिक्षे यदि वा दिवि श्रितास्तानाक्रम क्षिप्रममित्रसाह	BR-01-07-087-010c
ययातिरुवाच	BR-01-07-087-011
नास्मद्विधोऽब्राह्मणो ब्रह्मविच्च; प्रतिग्रहे वर्तते राजमुख्य	BR-01-07-087-011a
यथा प्रदेयं सततं द्विजेभ्यस्तथाददं पूर्वमहं नरेन्द्र	BR-01-07-087-011c
नाब्राह्मणः कृपणो जातु जीवेद्या चापि स्याद्ब्राह्मणी वीरपत्नी	BR-01-07-087-012a
सोऽहं यदैवाकृतपूर्वं चरेयं; विवित्समानः किमु तत्र साधु	BR-01-07-087-012c
प्रतर्दन उवाच	BR-01-07-087-013
पृच्छामि त्वां स्पृहणीयरूप; प्रतर्दनोऽहं यदि मे सन्ति लोकाः	BR-01-07-087-013a
यद्यन्तरिक्षे यदि वा दिवि श्रिताः; क्षेत्रज्ञं त्वां तस्य धर्मस्य मन्ये	BR-01-07-087-013c
ययातिरुवाच	BR-01-07-087-014
सन्ति लोका बहवस्ते नरेन्द्र; अप्येकैकः सप्त सप्ताप्यहानि	BR-01-07-087-014a
मधुच्युतो घृतपृक्ता विशोकास्ते नान्तवन्तः प्रतिपालयन्ति	BR-01-07-087-014c
प्रतर्दन उवाच	BR-01-07-087-015
तांस्ते ददामि मा प्रपत प्रपातं; ये मे लोकास्तव ते वै भवन्तु	BR-01-07-087-015a
यद्यन्तरिक्षे यदि वा दिवि श्रितास्तानाक्रम क्षिप्रमपेतमोहः	BR-01-07-087-015c
ययातिरुवाच	BR-01-07-087-016
न तुल्यतेजाः सुकृतं कामयेत; योगक्षेमं पार्थिव पार्थिवः सन्	BR-01-07-087-016a
दैवादेशादापदं प्राप्य विद्वांश्चरेन्नृशंसं न हि जातु राजा	BR-01-07-087-016c
धर्म्यं मार्गं चेतयानो यशस्यं; कुर्यान्नृपो धर्ममवेक्षमाणः	BR-01-07-087-017a
न मद्विधो धर्मबुद्धिः प्रजानन्कुर्यादेवं कृपणं मां यथात्थ	BR-01-07-087-017c
कुर्यामपूर्वं न कृतं यदन्यैर्विवित्समानः किमु तत्र साधु	BR-01-07-087-018a
ब्रुवाणमेवं नृपतिं ययातिं; नृपोत्तमो वसुमनाब्रवीत्तम्	BR-01-07-087-018c
	
	
	
वसुमना उवाच	BR-01-07-088-001  
पृच्छामि त्वां वसुमना रौशदश्विर्यद्यस्ति लोको दिवि मह्यं नरेन्द्र	BR-01-07-088-001a  
 यद्यन्तरिक्षे प्रथितो महात्मन्क्षेत्रज्ञं त्वां तस्य धर्मस्य मन्ये	BR-01-07-088-001c 
ययातिरुवाच	BR-01-07-088-002   
यदन्तरिक्षं पृथिवी दिशश्च; यत्तेजसा तपते भानुमांश्च	BR-01-07-088-002a  
लोकास्तावन्तो दिवि संस्थिता वै; ते नान्तवन्तः प्रतिपालयन्ति	BR-01-07-088-002c 
वसुमना उवाच	BR-01-07-088-003  
तांस्ते ददामि पत मा प्रपातं; ये मे लोकास्तव ते वै भवन्तु	BR-01-07-088-003a  
क्रीणीष्वैनांस्तृणकेनापि राजन्प्रतिग्रहस्ते यदि सम्यक्प्रदुष्टः	BR-01-07-088-003c  
ययातिरुवाच	BR-01-07-088-004   
न मिथ्याहं विक्रयं वै स्मरामि; वृथा गृहीतं शिशुकाच्छङ्कमानः	BR-01-07-088-004a  
कुर्यां न चैवाकृतपूर्वमन्यैर्विवित्समानः किमु तत्र साधु	BR-01-07-088-004c  
वसुमना उवाच	BR-01-07-088-005   
तांस्त्वं लोकान्प्रतिपद्यस्व राजन्मया दत्तान्यदि नेष्टः क्रयस्ते	BR-01-07-088-005a  
अहं न तान्वै प्रतिगन्ता नरेन्द्र; सर्वे लोकास्तव ते वै भवन्तु	BR-01-07-088-005c  
शिबिरुवाच	BR-01-07-088-006   
पृच्छामि त्वां शिबिरौशीनरोऽहं; ममापि लोका यदि सन्तीह तात	BR-01-07-088-006a  
यद्यन्तरिक्षे यदि वा दिवि श्रिताः; क्षेत्रज्ञं त्वां तस्य धर्मस्य मन्ये	BR-01-07-088-006c  
ययातिरुवाच	BR-01-07-088-007   
न त्वं वाचा हृदयेनापि विद्वन्परीप्समानान्नावमंस्था नरेन्द्र	BR-01-07-088-007a  
 तेनानन्ता दिवि लोकाः श्रितास्ते; विद्युद्रूपाः स्वनवन्तो महान्तः	BR-01-07-088-007c 
शिबिरुवाच	BR-01-07-088-008   
तांस्त्वं लोकान्प्रतिपद्यस्व राजन्मया दत्तान्यदि नेष्टः क्रयस्ते	BR-01-07-088-008a  
 न चाहं तान्प्रतिपत्स्येह दत्त्वा; यत्र गत्वा त्वमुपास्से ह लोकान्	BR-01-07-088-008c 
ययातिरुवाच	BR-01-07-088-009   
यथा त्वमिन्द्रप्रतिमप्रभावस्ते चाप्यनन्ता नरदेव लोकाः	BR-01-07-088-009a  
तथाद्य लोके न रमेऽन्यदत्ते; तस्माच्छिबे नाभिनन्दामि दायम्	BR-01-07-088-009c  
अष्टक उवाच	BR-01-07-088-010   
 न चेदेकैकशो राजँल्लोकान्नः प्रतिनन्दसि	BR-01-07-088-010a 
सर्वे प्रदाय भवते गन्तारो नरकं वयम्	BR-01-07-088-010c  
ययातिरुवाच	BR-01-07-088-011   
यदर्हाय ददध्वं तत्सन्तः सत्यानृशंस्यतः	BR-01-07-088-011a  
अहं तु नाभिधृष्णोमि यत्कृतं न मया पुरा	BR-01-07-088-011c  
अष्टक उवाच	BR-01-07-088-012   
कस्यैते प्रतिदृश्यन्ते रथाः पञ्च हिरण्मयाः	BR-01-07-088-012a  
उच्चैः सन्तः प्रकाशन्ते ज्वलन्तोऽग्निशिखा इव	BR-01-07-088-012c  
ययातिरुवाच	BR-01-07-088-013   
युष्मानेते हि वक्ष्यन्ति रथाः पञ्च हिरण्मयाः	BR-01-07-088-013a  
उच्चैः सन्तः प्रकाशन्ते ज्वलन्तोऽग्निशिखा इव	BR-01-07-088-013c  
अष्टक उवाच	BR-01-07-088-014   
आतिष्ठस्व रथं राजन्विक्रमस्व विहायसा	BR-01-07-088-014a  
वयमप्यनुयास्यामो यदा कालो भविष्यति	BR-01-07-088-014c  
ययातिरुवाच	BR-01-07-088-015   
सर्वैरिदानीं गन्तव्यं सहस्वर्गजितो वयम्	BR-01-07-088-015a  
एष नो विरजाः पन्था दृश्यते देवसद्मनः	BR-01-07-088-015c  
 वैशम्पायन उवाच	BR-01-07-088-016  
तेऽधिरुह्य रथान्सर्वे प्रयाता नृपसत्तमाः	BR-01-07-088-016a  
आक्रमन्तो दिवं भाभिर्धर्मेणावृत्य रोदसी	BR-01-07-088-016c  
अष्टक उवाच	BR-01-07-088-017   
अहं मन्ये पूर्वमेकोऽस्मि गन्ता; सखा चेन्द्रः सर्वथा मे महात्मा	BR-01-07-088-017a  
कस्मादेवं शिबिरौशीनरोऽयमेकोऽत्यगात्सर्ववेगेन वाहान्	BR-01-07-088-017c  
ययातिरुवाच	BR-01-07-088-018   
अददाद्देवयानाय यावद्वित्तमविन्दत	BR-01-07-088-018a  
उशीनरस्य पुत्रोऽयं तस्माच्छ्रेष्ठो हि नः शिबिः	BR-01-07-088-018c  
दानं तपः सत्यमथापि धर्मो; ह्रीः श्रीः क्षमा सौम्य तथा तितिक्षा	BR-01-07-088-019a  
राजन्नेतान्यप्रतिमस्य राज्ञः; शिबेः स्थितान्यनृशंसस्य बुद्ध्या	BR-01-07-088-019c  
एवंवृत्तो ह्रीनिषेधश्च यस्मात्तस्माच्छिबिरत्यगाद्वै रथेन	BR-01-07-088-019e  
वैशम्पायन उवाच	BR-01-07-088-020   
अथाष्टकः पुनरेवान्वपृच्छन्मातामहं कौतुकादिन्द्रकल्पम्	BR-01-07-088-020a  
पृच्छामि त्वां नृपते ब्रूहि सत्यं; कुतश्च कस्यासि सुतश्च कस्य	BR-01-07-088-020c  
कृतं त्वया यद्धि न तस्य कर्ता; लोके त्वदन्यः क्षत्रियो ब्राह्मणो वा	BR-01-07-088-020e  
ययातिरुवाच	BR-01-07-088-021   
ययातिरस्मि नहुषस्य पुत्रः; पूरोः पिता सार्वभौमस्त्विहासम्	BR-01-07-088-021a  
गुह्यमर्थं मामकेभ्यो ब्रवीमि; मातामहोऽहं भवतां प्रकाशः	BR-01-07-088-021c  
सर्वामिमां पृथिवीं निर्जिगाय; प्रस्थे बद्ध्वा ह्यददं ब्राह्मणेभ्यः	BR-01-07-088-022a  
मेध्यानश्वानेकशफान्सुरूपांस्तदा देवाः पुण्यभाजो भवन्ति	BR-01-07-088-022c  
अदामहं पृथिवीं ब्राह्मणेभ्यः; पूर्णामिमामखिलां वाहनस्य	BR-01-07-088-023a  
गोभिः सुवर्णेन धनैश्च मुख्यैस्तत्रासन्गाः शतमर्बुदानि	BR-01-07-088-023c  
सत्येन मे द्यौश्च वसुन्धरा च; तथैवाग्निर्ज्वलते मानुषेषु	BR-01-07-088-024a  
न मे वृथा व्याहृतमेव वाक्यं; सत्यं हि सन्तः प्रतिपूजयन्ति	BR-01-07-088-024c  
सर्वे च देवा मुनयश्च लोकाः; सत्येन पूज्या इति मे मनोगतम्	BR-01-07-088-024e 
यो नः स्वर्गजितः सर्वान्यथावृत्तं निवेदयेत्	BR-01-07-088-025a  
अनसूयुर्द्विजाग्रेभ्यः स लभेन्नः सलोकताम्	BR-01-07-088-025c  
वैशम्पायन उवाच	BR-01-07-088-026   
एवं राजा स महात्मा ह्यतीव; स्वैर्दौहित्रैस्तारितोऽमित्रसाहः	BR-01-07-088-026a  
त्यक्त्वा महीं परमोदारकर्मा; स्वर्गं गतः कर्मभिर्व्याप्य पृथ्वीम्	BR-01-07-088-026c  
	
	
जनमेजय उवाच	BR-01-07-089-001   
भगवञ्श्रोतुमिच्छामि पूरोर्वंशकरान्नृपान्	BR-01-07-089-001a  
यद्वीर्या यादृशाश्चैव यावन्तो यत्पराक्रमाः	BR-01-07-089-001c  
न ह्यस्मिञ्शीलहीनो वा निर्वीर्यो वा नराधिपः	BR-01-07-089-002a  
प्रजाविरहितो वापि भूतपूर्वः कदाचन	BR-01-07-089-002c  
तेषां प्रथितवृत्तानां राज्ञां विज्ञानशालिनाम्	BR-01-07-089-003a  
 चरितं श्रोतुमिच्छामि विस्तरेण तपोधन	BR-01-07-089-003c 
वैशम्पायन उवाच	BR-01-07-089-004   
हन्त ते कथयिष्यामि यन्मां त्वं परिपृच्छसि	BR-01-07-089-004a  
पूरोर्वंशधरान्वीराञ्शक्रप्रतिमतेजसः	BR-01-07-089-004c  
प्रवीरेश्वररौद्राश्वास्त्रयः पुत्रा महारथाः	BR-01-07-089-005a  
पूरोः पौष्ट्यामजायन्त प्रवीरस्तत्र वंशकृत्	BR-01-07-089-005c  
मनस्युरभवत्तस्माच्छूरः श्येनीसुतः प्रभुः	BR-01-07-089-006a  
पृथिव्याश्चतुरन्ताया गोप्ता राजीवलोचनः	BR-01-07-089-006c  
सुभ्रूः संहननो वाग्मी सौवीरीतनयास्त्रयः	BR-01-07-089-007a  
 मनस्योरभवन्पुत्राः शूराः सर्वे महारथाः	BR-01-07-089-007c 
रौद्राश्वस्य महेष्वासा दशाप्सरसि सूनवः	BR-01-07-089-008a  
यज्वानो जज्ञिरे शूराः प्रजावन्तो बहुश्रुताः	BR-01-07-089-008c  
सर्वे सर्वास्त्रविद्वांसः सर्वे धर्मपरायणाः	BR-01-07-089-008e  
ऋचेपुरथ कक्षेपुः कृकणेपुश्च वीर्यवान्	BR-01-07-089-009a  
स्थण्डिलेपुर्वनेपुश्च स्थलेपुश्च महारथः	BR-01-07-089-009c  
तेजेपुर्बलवान्धीमान्सत्येपुश्चेन्द्रविक्रमः	BR-01-07-089-010a  
धर्मेपुः सन्नतेपुश्च दशमो देवविक्रमः	BR-01-07-089-010c  
अनाधृष्टिसुतास्तात राजसूयाश्वमेधिनः	BR-01-07-089-010e  
मतिनारस्ततो राजा विद्वांश्चर्चेपुतोऽभवत्	BR-01-07-089-011a  
मतिनारसुता राजंश्चत्वारोऽमितविक्रमाः	BR-01-07-089-011c  
तंसुर्महानतिरथो द्रुह्युश्चाप्रतिमद्युतिः	BR-01-07-089-011e  
तेषां तंसुर्महावीर्यः पौरवं वंशमुद्वहन्	BR-01-07-089-012a 
आजहार यशो दीप्तं जिगाय च वसुन्धराम्	BR-01-07-089-012c  
इलिनं तु सुतं तंसुर्जनयामास वीर्यवान्	BR-01-07-089-013a  
सोऽपि कृत्स्नामिमां भूमिं विजिग्ये जयतां वरः	BR-01-07-089-013c  
रथन्तर्यां सुतान्पञ्च पञ्चभूतोपमांस्ततः	BR-01-07-089-014a  
इलिनो जनयामास दुःषन्तप्रभृतीन्नृप	BR-01-07-089-014c 
दुःषन्तं शूरभीमौ च प्रपूर्वं वसुमेव च	BR-01-07-089-015a  
तेषां ज्येष्ठोऽभवद्राजा दुःषन्तो जनमेजय	BR-01-07-089-015c  
दुःषन्ताद्भरतो जज्ञे विद्वाञ्शाकुन्तलो नृपः	BR-01-07-089-016a  
तस्माद्भरतवंशस्य विप्रतस्थे महद्यशः	BR-01-07-089-016c 
भरतस्तिसृषु स्त्रीषु नव पुत्रानजीजनत्	BR-01-07-089-017a  
नाभ्यनन्दन्त तान्राजा नानुरूपा ममेत्युत	BR-01-07-089-017c  
ततो महद्भिः क्रतुभिरीजानो भरतस्तदा	BR-01-07-089-018a  
लेभे पुत्रं भरद्वाजाद्भुमन्युं नाम भारत	BR-01-07-089-018c  
ततः पुत्रिणमात्मानं ज्ञात्वा पौरवनन्दनः	BR-01-07-089-019a  
भुमन्युं भरतश्रेष्ठ यौवराज्येऽभ्यषेचयत्	BR-01-07-089-019c  
ततस्तस्य महीन्द्रस्य वितथः पुत्रकोऽभवत्	BR-01-07-089-020a 
ततः स वितथो नाम भुमन्योरभवत्सुतः	BR-01-07-089-020c  
सुहोत्रश्च सुहोता च सुहविः सुयजुस्तथा	BR-01-07-089-021a  
पुष्करिण्यामृचीकस्य भुमन्योरभवन्सुताः	BR-01-07-089-021c  
तेषां ज्येष्ठः सुहोत्रस्तु राज्यमाप महीक्षिताम्	BR-01-07-089-022a  
राजसूयाश्वमेधाद्यैः सोऽयजद्बहुभिः सवैः	BR-01-07-089-022c  
सुहोत्रः पृथिवीं सर्वां बुभुजे सागराम्बराम्	BR-01-07-089-023a  
पूर्णां हस्तिगवाश्वस्य बहुरत्नसमाकुलाम्	BR-01-07-089-023c  
ममज्जेव मही तस्य भूरिभारावपीडिता	BR-01-07-089-024a  
हस्त्यश्वरथसम्पूर्णा मनुष्यकलिला भृशम्	BR-01-07-089-024c  
सुहोत्रे राजनि तदा धर्मतः शासति प्रजाः	BR-01-07-089-025a  
चैत्ययूपाङ्किता चासीद्भूमिः शतसहस्रशः	BR-01-07-089-025c  
प्रवृद्धजनसस्या च सहदेवा व्यरोचत	BR-01-07-089-025e  
ऐक्ष्वाकी जनयामास सुहोत्रात्पृथिवीपतेः	BR-01-07-089-026a 
अजमीढं सुमीढं च पुरुमीढं च भारत	BR-01-07-089-026c  
अजमीढो वरस्तेषां तस्मिन्वंशः प्रतिष्ठितः	BR-01-07-089-027a  
षट्पुत्रान्सोऽप्यजनयत्तिसृषु स्त्रीषु भारत	BR-01-07-089-027c  
ऋक्षं धूमिन्यथो नीली दुःषन्तपरमेष्ठिनौ	BR-01-07-089-028a  
केशिन्यजनयज्जह्नुमुभौ च जनरूपिणौ	BR-01-07-089-028c  
तथेमे सर्वपाञ्चाला दुःषन्तपरमेष्ठिनोः	BR-01-07-089-029a  
अन्वयाः कुशिका राजञ्जह्नोरमिततेजसः	BR-01-07-089-029c  
जनरूपिणयोर्ज्येष्ठमृक्षमाहुर्जनाधिपम्	BR-01-07-089-030a  
ऋक्षात्संवरणो जज्ञे राजन्वंशकरस्तव	BR-01-07-089-030c  
आर्क्षे संवरणे राजन्प्रशासति वसुन्धराम्	BR-01-07-089-031a  
सङ्क्षयः सुमहानासीत्प्रजानामिति शुश्रुमः	BR-01-07-089-031c  
व्यशीर्यत ततो राष्ट्रं क्षयैर्नानाविधैस्तथा	BR-01-07-089-032a  
क्षुन्मृत्युभ्यामनावृष्ट्या व्याधिभिश्च समाहतम्	BR-01-07-089-032c  
अभ्यघ्नन्भारतांश्चैव सपत्नानां बलानि च	BR-01-07-089-032e  
चालयन्वसुधां चैव बलेन चतुरङ्गिणा	BR-01-07-089-033a  
अभ्ययात्तं च पाञ्चाल्यो विजित्य तरसा महीम्	BR-01-07-089-033c  
अक्षौहिणीभिर्दशभिः स एनं समरेऽजयत्	BR-01-07-089-033e  
ततः सदारः सामात्यः सपुत्रः ससुहृज्जनः	BR-01-07-089-034a  
राजा संवरणस्तस्मात्पलायत महाभयात्	BR-01-07-089-034c  
सिन्धोर्नदस्य महतो निकुञ्जे न्यवसत्तदा	BR-01-07-089-035a  
नदीविषयपर्यन्ते पर्वतस्य समीपतः	BR-01-07-089-035c  
तत्रावसन्बहून्कालान्भारता दुर्गमाश्रिताः	BR-01-07-089-035e  
तेषां निवसतां तत्र सहस्रं परिवत्सरान्	BR-01-07-089-036a  
अथाभ्यगच्छद्भरतान्वसिष्ठो भगवानृषिः	BR-01-07-089-036c  
तमागतं प्रयत्नेन प्रत्युद्गम्याभिवाद्य च	BR-01-07-089-037a  
अर्घ्यमभ्याहरंस्तस्मै ते सर्वे भारतास्तदा	BR-01-07-089-037c  
निवेद्य सर्वमृषये सत्कारेण सुवर्चसे	BR-01-07-089-037e  
तं समामष्टमीमुष्टं राजा वव्रे स्वयं तदा	BR-01-07-089-038a  
पुरोहितो भवान्नोऽस्तु राज्याय प्रयतामहे	BR-01-07-089-038c  
ओमित्येवं वसिष्ठोऽपि भारतान्प्रत्यपद्यत	BR-01-07-089-038e  
अथाभ्यषिञ्चत्साम्राज्ये सर्वक्षत्रस्य पौरवम्	BR-01-07-089-039a  
विषाणभूतं सर्वस्यां पृथिव्यामिति नः श्रुतम्	BR-01-07-089-039c  
भरताध्युषितं पूर्वं सोऽध्यतिष्ठत्पुरोत्तमम्	BR-01-07-089-040a  
पुनर्बलिभृतश्चैव चक्रे सर्वमहीक्षितः	BR-01-07-089-040c  
ततः स पृथिवीं प्राप्य पुनरीजे महाबलः	BR-01-07-089-041a  
आजमीढो महायज्ञैर्बहुभिर्भूरिदक्षिणैः	BR-01-07-089-041c  
ततः संवरणात्सौरी सुषुवे तपती कुरुम्	BR-01-07-089-042a  
राजत्वे तं प्रजाः सर्वा धर्मज्ञ इति वव्रिरे	BR-01-07-089-042c  
तस्य नाम्नाभिविख्यातं पृथिव्यां कुरुजाङ्गलम्	BR-01-07-089-043a  
कुरुक्षेत्रं स तपसा पुण्यं चक्रे महातपाः	BR-01-07-089-043c  
अश्ववन्तमभिष्वन्तं तथा चित्ररथं मुनिम्	BR-01-07-089-044a  
जनमेजयं च विख्यातं पुत्रांश्चास्यानुशुश्रुमः	BR-01-07-089-044c  
पञ्चैतान्वाहिनी पुत्रान्व्यजायत मनस्विनी	BR-01-07-089-044e  
अभिष्वतः परिक्षित्तु शबलाश्वश्च वीर्यवान्	BR-01-07-089-045a  
अभिराजो विराजश्च शल्मलश्च महाबलः	BR-01-07-089-045c  
उच्चैःश्रवा भद्रकारो जितारिश्चाष्टमः स्मृतः	BR-01-07-089-046a  
एतेषामन्ववाये तु ख्यातास्ते कर्मजैर्गुणैः	BR-01-07-089-046c  
जनमेजयादयः सप्त तथैवान्ये महाबलाः	BR-01-07-089-047a  
परिक्षितोऽभवन्पुत्राः सर्वे धर्मार्थकोविदाः	BR-01-07-089-047c  
कक्षसेनोग्रसेनौ च चित्रसेनश्च वीर्यवान्	BR-01-07-089-048a 
इन्द्रसेनः सुषेणश्च भीमसेनश्च नामतः	BR-01-07-089-048c  
जनमेजयस्य तनया भुवि ख्याता महाबलाः	BR-01-07-089-049a  
धृतराष्ट्रः प्रथमजः पाण्डुर्बाह्लीक एव च	BR-01-07-089-049c  
निषधश्च महातेजास्तथा जाम्बूनदो बली	BR-01-07-089-050a  
कुण्डोदरः पदातिश्च वसातिश्चाष्टमः स्मृतः	BR-01-07-089-050c  
सर्वे धर्मार्थकुशलाः सर्वे भूतहिते रताः	BR-01-07-089-050e  
धृतराष्ट्रोऽथ राजासीत्तस्य पुत्रोऽथ कुण्डिकः	BR-01-07-089-051a  
हस्ती वितर्कः क्राथश्च कुण्डलश्चापि पञ्चमः	BR-01-07-089-051c  
हविःश्रवास्तथेन्द्राभः सुमन्युश्चापराजितः	BR-01-07-089-051e  
प्रतीपस्य त्रयः पुत्रा जज्ञिरे भरतर्षभ	BR-01-07-089-052a  
देवापिः शन्तनुश्चैव बाह्लीकश्च महारथः	BR-01-07-089-052c  
देवापिस्तु प्रवव्राज तेषां धर्मपरीप्सया	BR-01-07-089-053a  
शन्तनुश्च महीं लेभे बाह्लीकश्च महारथः	BR-01-07-089-053c  
भरतस्यान्वये जाताः सत्त्ववन्तो महारथाः	BR-01-07-089-054a  
देवर्षिकल्पा नृपते बहवो राजसत्तमाः	BR-01-07-089-054c  
एवंविधाश्चाप्यपरे देवकल्पा महारथाः	BR-01-07-089-055a  
जाता मनोरन्ववाये ऐलवंशविवर्धनाः	BR-01-07-089-055c  
	
जनमेजय उवाच	BR-01-07-090-001
श्रुतस्त्वत्तो मया विप्र पूर्वेषां सम्भवो महान्	BR-01-07-090-001a
उदाराश्चापि वंशेऽस्मिन्राजानो मे परिश्रुताः	BR-01-07-090-001c
किं तु लघ्वर्थसंयुक्तं प्रियाख्यानं न मामति	BR-01-07-090-002a
प्रीणात्यतो भवान्भूयो विस्तरेण ब्रवीतु मे	BR-01-07-090-002c
एतामेव कथां दिव्यामा प्रजापतितो मनोः	BR-01-07-090-003a
तेषामाजननं पुण्यं कस्य न प्रीतिमावहेत्	BR-01-07-090-003c
सद्धर्मगुणमाहात्म्यैरभिवर्धितमुत्तमम्	BR-01-07-090-004a
विष्टभ्य लोकांस्त्रीनेषां यशः स्फीतमवस्थितम्	BR-01-07-090-004c
गुणप्रभाववीर्यौजःसत्त्वोत्साहवतामहम्	BR-01-07-090-005a
न तृप्यामि कथां शृण्वन्नमृतास्वादसम्मिताम्	BR-01-07-090-005c
वैशम्पायन उवाच	BR-01-07-090-006
शृणु राजन्पुरा सम्यङ्मया द्वैपायनाच्छ्रुतम्	BR-01-07-090-006a
प्रोच्यमानमिदं कृत्स्नं स्ववंशजननं शुभम्	BR-01-07-090-006c
दक्षस्यादितिः	BR-01-07-090-007A
अदितेर्विवस्वान्	BR-01-07-090-007B
विवस्वतो मनुः	BR-01-07-090-007C
मनोरिला	BR-01-07-090-007D
इलायाः पुरूरवाः	BR-01-07-090-007E
पुरूरवस आयुः	BR-01-07-090-007F
आयुषो नहुषः	BR-01-07-090-007G
नहुषस्य ययातिः	BR-01-07-090-007H
ययातेर्द्वे भार्ये बभूवतुः	BR-01-07-090-008A
उशनसो दुहिता देवयानी वृषपर्वणश्च दुहिता शर्मिष्ठा नाम	BR-01-07-090-008B
अत्रानुवंशो भवति	BR-01-07-090-008C
यदुं च तुर्वसुं चैव देवयानी व्यजायत	BR-01-07-090-009A
द्रुह्युं चानुं च पूरुं च शर्मिष्ठा वार्षपर्वणी	BR-01-07-090-009B
तत्र यदोर्यादवाः	BR-01-07-090-010A
पूरोः पौरवाः	BR-01-07-090-010B
पूरोर्भार्या कौसल्या नाम	BR-01-07-090-011A
तस्यामस्य जज्ञे जनमेजयो नाम	BR-01-07-090-011B
यस्त्रीनश्वमेधानाजहार	BR-01-07-090-011c
विश्वजिता चेष्ट्वा वनं प्रविवेश	BR-01-07-090-011D
जनमेजयः खल्वनन्तां नामोपयेमे माधवीम्	BR-01-07-090-012a
तस्यामस्य जज्ञे प्राचिन्वान्	BR-01-07-090-012B
यः प्राचीं दिशं जिगाय यावत्सूर्योदयात्	BR-01-07-090-012c
ततस्तस्य प्राचिन्वत्वम्	BR-01-07-090-012D
प्राचिन्वान्खल्वश्मकीमुपयेमे	BR-01-07-090-013a
तस्यामस्य जज्ञे संयातिः	BR-01-07-090-013B
संयातिः खलु दृषद्वतो दुहितरं वराङ्गीं नामोपयेमे	BR-01-07-090-014a
तस्यामस्य जज्ञे अहम्पातिः	BR-01-07-090-014B 
अहम्पातिस्तु खलु कृतवीर्यदुहितरमुपयेमे भानुमतीं नाम	BR-01-07-090-015A
तस्यामस्य जज्ञे सार्वभौमः	BR-01-07-090-015B
सार्वभौमः खलु जित्वाजहार कैकेयीं सुनन्दां नाम	BR-01-07-090-016A
तस्यामस्य जज्ञे जयत्सेनः	BR-01-07-090-016B
जयत्सेनः खलु वैदर्भीमुपयेमे सुषुवां नाम	BR-01-07-090-017A
तस्यामस्य जज्ञे अराचीनः	BR-01-07-090-017B
अराचीनोऽपि वैदर्भीमेवापरामुपयेमे मर्यादां नाम	BR-01-07-090-018A
तस्यामस्य जज्ञे महाभौमः	BR-01-07-090-018B
महाभौमः खलु प्रासेनजितीमुपयेमे सुयज्ञां नाम	BR-01-07-090-019A
तस्यामस्य जज्ञे अयुतनायी	BR-01-07-090-019B
यः पुरुषमेधानामयुतमानयत्	BR-01-07-090-019C
तदस्यायुतनायित्वम्	BR-01-07-090-019D
अयुतनायी खलु पृथुश्रवसो दुहितरमुपयेमे भासां नाम	BR-01-07-090-020A
तस्यामस्य जज्ञे अक्रोधनः	BR-01-07-090-020B
अक्रोधनः खलु कालिङ्गीं करण्डुं नामोपयेमे	BR-01-07-090-021A
तस्यामस्य जज्ञे देवातिथिः	BR-01-07-090-021B
देवातिथिः खलु वैदेहीमुपयेमे मर्यादां नाम	BR-01-07-090-022A
तस्यामस्य जज्ञे ऋचः	BR-01-07-090-022B
ऋचः खल्वाङ्गेयीमुपयेमे सुदेवां नाम	BR-01-07-090-023A
तस्यां पुत्रमजनयदृक्षम्	BR-01-07-090-023B
ऋक्षः खलु तक्षकदुहितरमुपयेमे ज्वालां नाम	BR-01-07-090-024A
तस्यां पुत्रं मतिनारं नामोत्पादयामास	BR-01-07-090-024B
मतिनारः खलु सरस्वत्यां द्वादशवार्षिकं सत्रमाजहार	BR-01-07-090-025A
निवृत्ते च सत्रे सरस्वत्यभिगम्य तं भर्तारं वरयामास	BR-01-07-090-026A
तस्यां पुत्रमजनयत्तंसुं नाम	BR-01-07-090-026B
अत्रानुवंशो भवति	BR-01-07-090-027A
तंसुं सरस्वती पुत्रं मतिनारादजीजनत्	BR-01-07-090-028A
इलिनं जनयामास कालिन्द्यां तंसुरात्मजम्	BR-01-07-090-028C
इलिनस्तु रथन्तर्यां दुःषन्ताद्यान्पञ्च पुत्रानजनयत्	BR-01-07-090-029A
दुःषन्तः खलु विश्वामित्रदुहितरं शकुन्तलां नामोपयेमे	BR-01-07-090-030A
तस्यामस्य जज्ञे भरतः	BR-01-07-090-030B
तत्र श्लोकौ भवतः	BR-01-07-090-030C
माता भस्त्रा पितुः पुत्रो येन जातः स एव सः	BR-01-07-090-031a
भरस्व पुत्रं दुःषन्त मावमंस्थाः शकुन्तलाम्	BR-01-07-090-031c
रेतोधाः पुत्र उन्नयति नरदेव यमक्षयात्	BR-01-07-090-032a
त्वं चास्य धाता गर्भस्य सत्यमाह शकुन्तला	BR-01-07-090-032c
ततोऽस्य भरतत्वम्	BR-01-07-090-033A
भरतः खलु काशेयीमुपयेमे सार्वसेनीं सुनन्दां नाम	BR-01-07-090-034A
तस्यामस्य जज्ञे भुमन्युः	BR-01-07-090-034B
भुमन्युः खलु दाशार्हीमुपयेमे जयां नाम	BR-01-07-090-035A
तस्यामस्य जज्ञे सुहोत्रः	BR-01-07-090-035B
सुहोत्रः खल्विक्ष्वाकुकन्यामुपयेमे सुवर्णां नाम	BR-01-07-090-036A
तस्यामस्य जज्ञे हस्ती	BR-01-07-090-036B
य इदं हास्तिनपुरं मापयामास	BR-01-07-090-036C
एतदस्य हास्तिनपुरत्वम्	BR-01-07-090-036D
हस्ती खलु त्रैगर्तीमुपयेमे यशोधरां नाम	BR-01-07-090-037A
तस्यामस्य जज्ञे विकुण्ठनः	BR-01-07-090-037B
विकुण्ठनः खलु दाशार्हीमुपयेमे सुदेवां नाम	BR-01-07-090-038A
तस्यामस्य जज्ञेऽजमीढः	BR-01-07-090-038B
अजमीढस्य चतुर्विंशं पुत्रशतं बभूव कैकेय्यां नागायां गान्धार्यां विमलायामृक्षायां चेति	BR-01-07-090-039A
पृथक्पृथग्वंशकरा नृपतयः	BR-01-07-090-039B
तत्र वंशकरः संवरणः	BR-01-07-090-039C
संवरणः खलु वैवस्वतीं तपतीं नामोपयेमे	BR-01-07-090-040A
तस्यामस्य जज्ञे कुरुः	BR-01-07-090-040B
कुरुः खलु दाशार्हीमुपयेमे शुभाङ्गीं नाम	BR-01-07-090-041A
तस्यामस्य जज्ञे विडूरथः	BR-01-07-090-041B
विडूरथस्तु मागधीमुपयेमे सम्प्रियां नाम	BR-01-07-090-042A
तस्यामस्य जज्ञेऽरुग्वान्नाम	BR-01-07-090-042B
अरुग्वान्खलु मागधीमुपयेमेऽमृतां नाम	BR-01-07-090-043A
तस्यामस्य जज्ञे परिक्षित्	BR-01-07-090-043B
परिक्षित्खलु बाहुदामुपयेमे सुयशां नाम	BR-01-07-090-044A
तस्यामस्य जज्ञे भीमसेनः	BR-01-07-090-044B
भीमसेनः खलु कैकेयीमुपयेमे सुकुमारीं नाम	BR-01-07-090-045A
तस्यामस्य जज्ञे पर्यश्रवाः	BR-01-07-090-045B
यमाहुः प्रतीपं नाम	BR-01-07-090-045C
प्रतीपः खलु शैब्यामुपयेमे सुनन्दां नाम	BR-01-07-090-046A
तस्यां पुत्रानुत्पादयामास देवापिं शन्तनुं बाह्लीकं चेति	BR-01-07-090-046B
देवापिः खलु बाल एवारण्यं प्रविवेश	BR-01-07-090-047A
शन्तनुस्तु महीपालोऽभवत्	BR-01-07-090-047B
अत्रानुवंशो भवति	BR-01-07-090-047C
यं यं कराभ्यां स्पृशति जीर्णं स सुखमश्नुते	BR-01-07-090-048a
पुनर्युवा च भवति तस्मात्तं शन्तनुं विदुः	BR-01-07-090-048c
तदस्य शन्तनुत्वम्	BR-01-07-090-049A
शन्तनुः खलु गङ्गां भागीरथीमुपयेमे	BR-01-07-090-050A
तस्यामस्य जज्ञे देवव्रतः	BR-01-07-090-050B
यमाहुर्भीष्म इति	BR-01-07-090-050C
भीष्मः खलु पितुः प्रियचिकीर्षया सत्यवतीमुदवहन्मातरम्	BR-01-07-090-051A
यामाहुर्गन्धकालीति	BR-01-07-090-051B
तस्यां कानीनो गर्भः पराशराद्द्वैपायनः	BR-01-07-090-052A
तस्यामेव शन्तनोर्द्वौ पुत्रौ बभूवतुः	BR-01-07-090-052B
चित्राङ्गदो विचित्रवीर्यश्च	BR-01-07-090-052C
तयोरप्राप्तयौवन एव चित्राङ्गदो गन्धर्वेण हतः	BR-01-07-090-053A
विचित्रवीर्यस्तु राजा समभवत्	BR-01-07-090-053B
विचित्रवीर्यः खलु कौसल्यात्मजेऽम्बिकाम्बालिके काशिराजदुहितरावुपयेमे	BR-01-07-090-054A
विचित्रवीर्यस्त्वनपत्य एव विदेहत्वं प्राप्तः	BR-01-07-090-055A
ततः सत्यवती चिन्तयामास	BR-01-07-090-056A
दौःषन्तो वंश उच्छिद्यते इति	BR-01-07-090-056B
सा द्वैपायनमृषिं चिन्तयामास	BR-01-07-090-057A
स तस्याः पुरतः स्थितः किं करवाणीति	BR-01-07-090-058A
सा तमुवाच	BR-01-07-090-059A
भ्राता तवानपत्य एव स्वर्यातो विचित्रवीर्यः	BR-01-07-090-059B
साध्वपत्यं तस्योत्पादयेति	BR-01-07-090-059C
स परमित्युक्त्वा त्रीन्पुत्रानुत्पादयामास धृतराष्ट्रं पाण्डुं विदुरं चेति	BR-01-07-090-060A
तत्र धृतराष्ट्रस्य राज्ञः पुत्रशतं बभूव गान्धार्यां वरदानाद्द्वैपायनस्य	BR-01-07-090-061A
तेषां धृतराष्ट्रस्य पुत्राणां चत्वारः प्रधाना बभूवुर्दुर्योधनो दुःशासनो विकर्णश्चित्रसेन इति	BR-01-07-090-062A
पाण्डोस्तु द्वे भार्ये बभूवतुः कुन्ती माद्री चेत्युभे स्त्रीरत्ने	BR-01-07-090-063A
अथ पाण्डुर्मृगयां चरन्मैथुनगतमृषिमपश्यन्मृग्यां वर्तमानम्	BR-01-07-090-064A
तथैवाप्लुतमनासादितकामरसमतृप्तं बाणेनाभिजघान	BR-01-07-090-064B
स बाणविद्ध उवाच पाण्डुम्	BR-01-07-090-065A
चरता धर्ममिमं येन त्वयाभिज्ञेन कामरसस्याहमनवाप्तकामरसोऽभिहतस्तस्मात्त्वमप्येतामवस्थामासाद्यानवाप्तकामरसः पञ्चत्वमाप्स्यसि क्षिप्रमेवेति	BR-01-07-090-065B
स विवर्णरूपः पाण्डुः शापं परिहरमाणो नोपासर्पत भार्ये	BR-01-07-090-066A
वाक्यं चोवाच	BR-01-07-090-067A
स्वचापल्यादिदं प्राप्तवानहम्	BR-01-07-090-067B
शृणोमि च नानपत्यस्य लोका सन्तीति	BR-01-07-090-067C
सा त्वं मदर्थे पुत्रानुत्पादयेति कुन्तीमुवाच	BR-01-07-090-068A
सा तत्र पुत्रानुत्पादयामास धर्माद्युधिष्ठिरं मारुताद्भीमसेनं शक्रादर्जुनमिति	BR-01-07-090-069A
स तां हृष्टरूपः पाण्डुरुवाच	BR-01-07-090-070A
इयं ते सपत्न्यनपत्या	BR-01-07-090-070B   
साध्वस्यामपत्यमुत्पाद्यतामिति	BR-01-07-090-070C
स एवमस्त्वित्युक्तः कुन्त्या	BR-01-07-090-071A
ततो माद्र्यामश्विभ्यां नकुलसहदेवावुत्पादितौ	BR-01-07-090-072A
माद्रीं खल्वलङ्कृतां दृष्ट्वा पाण्डुर्भावं चक्रे	BR-01-07-090-073A
स तां स्पृष्ट्वैव विदेहत्वं प्राप्तः	BR-01-07-090-074A
तत्रैनं चितास्थं माद्री समन्वारुरोह	BR-01-07-090-075A
उवाच कुन्तीम्	BR-01-07-090-076A
यमयोरार्ययाप्रमत्तया भवितव्यमिति	BR-01-07-090-076B
ततस्ते पञ्च पाण्डवाः कुन्त्या सहिता हास्तिनपुरमानीय तापसैर्भीष्मस्य विदुरस्य च निवेदिताः	BR-01-07-090-077A
तत्रापि जतुगृहे दग्धुं समारब्धा न शकिता विदुरमन्त्रितेन	BR-01-07-090-078A
ततश्च हिडिम्बमन्तरा हत्वा एकचक्रां गताः	BR-01-07-090-079A
तस्यामप्येकचक्रायां बकं नाम राक्षसं हत्वा पाञ्चालनगरमभिगताः	BR-01-07-090-080A
तस्माद्द्रौपदीं भार्यामविन्दन्स्वविषयं चाजग्मुः कुशलिनः	BR-01-07-090-081A
पुत्रांश्चोत्पादयामासुः	BR-01-07-090-082A
प्रतिविन्ध्यं युधिष्ठिरः	BR-01-07-090-082B
सुतसोमं वृकोदरः	BR-01-07-090-082C
श्रुतकीर्तिमर्जुनः	BR-01-07-090-082D
शतानीकं नकुलः	BR-01-07-090-082E
श्रुतकर्माणं सहदेव इति	BR-01-07-090-082F
युधिष्ठिरस्तु गोवासनस्य शैब्यस्य देविकां नाम कन्यां स्वयंवरे लेभे	BR-01-07-090-083A
तस्यां पुत्रं जनयामास यौधेयं नाम	BR-01-07-090-083B
भीमसेनोऽपि काश्यां बलधरां नामोपयेमे वीर्यशुल्काम्	BR-01-07-090-084A
तस्यां पुत्रं सर्वगं नामोत्पादयामास	BR-01-07-090-084B
अर्जुनः खलु द्वारवतीं गत्वा भगिनीं वासुदेवस्य सुभद्रां नाम भार्यामुदवहत्	BR-01-07-090-085A
तस्यां पुत्रमभिमन्युं नाम जनयामास	BR-01-07-090-085B
नकुलस्तु चैद्यां करेणुवतीं नाम भार्यामुदवहत्	BR-01-07-090-086A
तस्यां पुत्रं निरमित्रं नामाजनयत्	BR-01-07-090-086B
सहदेवोऽपि माद्रीमेव स्वयंवरे विजयां नामोपयेमे	BR-01-07-090-087A
तस्यां पुत्रमजनयत्सुहोत्रं नाम	BR-01-07-090-087B
भीमसेनस्तु पूर्वमेव हिडिम्बायां राक्षस्यां घटोत्कचं नाम पुत्रं जनयामास	BR-01-07-090-088A
इत्येते एकादश पाण्डवानां पुत्राः	BR-01-07-090-089A
विराटस्य दुहितरमुत्तरां नामाभिमन्युरुपयेमे	BR-01-07-090-090A
तस्यामस्य परासुर्गर्भोऽजायत	BR-01-07-090-090B
तमुत्सङ्गेन प्रतिजग्राह पृथा नियोगात्पुरुषोत्तमस्य वासुदेवस्य	BR-01-07-090-091A
षाण्मासिकं गर्भमहमेनं जीवयिष्यामीति	BR-01-07-090-091B
सञ्जीवयित्वा चैनमुवाच	BR-01-07-090-092A
परिक्षीणे कुले जातो भवत्वयं परिक्षिन्नामेति	BR-01-07-090-092B
परिक्षित्तु खलु माद्रवतीं नामोपयेमे	BR-01-07-090-093A
तस्यामस्य जनमेजयः	BR-01-07-090-093B
जनमेजयात्तु वपुष्टमायां द्वौ पुत्रौ शतानीकः शङ्कुश्च	BR-01-07-090-094A
शतानीकस्तु खलु वैदेहीमुपयेमे	BR-01-07-090-095A
तस्यामस्य जज्ञे पुत्रोऽश्वमेधदत्तः	BR-01-07-090-095B
इत्येष पूरोर्वंशस्तु पाण्डवानां च कीर्तितः	BR-01-07-090-096a
पूरोर्वंशमिमं श्रुत्वा सर्वपापैः प्रमुच्यते	BR-01-07-090-096c
	
	
	
इक्ष्वाकुवंशप्रभवो राजासीत्पृथिवीपतिः	BR-01-07-091-001a
महाभिष इति ख्यातः सत्यवाक्सत्यविक्रमः	BR-01-07-091-001c
सोऽश्वमेधसहस्रेण वाजपेयशतेन च	BR-01-07-091-002a
तोषयामास देवेन्द्रं स्वर्गं लेभे ततः प्रभुः	BR-01-07-091-002c
ततः कदाचिद्ब्रह्माणमुपासां चक्रिरे सुराः	BR-01-07-091-003a
तत्र राजर्षयो आसन्स च राजा महाभिषः	BR-01-07-091-003c
अथ गङ्गा सरिच्छ्रेष्ठा समुपायात्पितामहम्	BR-01-07-091-004a
तस्या वासः समुद्धूतं मारुतेन शशिप्रभम्	BR-01-07-091-004c
ततोऽभवन्सुरगणाः सहसावाङ्मुखास्तदा	BR-01-07-091-005a
महाभिषस्तु राजर्षिरशङ्को दृष्टवान्नदीम्	BR-01-07-091-005c
अपध्यातो भगवता ब्रह्मणा स महाभिषः	BR-01-07-091-006a
उक्तश्च जातो मर्त्येषु पुनर्लोकानवाप्स्यसि	BR-01-07-091-006c
स चिन्तयित्वा नृपतिर्नृपान्सर्वांस्तपोधनान्	BR-01-07-091-007a
प्रतीपं रोचयामास पितरं भूरिवर्चसम्	BR-01-07-091-007c
महाभिषं तु तं दृष्ट्वा नदी धैर्याच्च्युतं नृपम्	BR-01-07-091-008a
तमेव मनसाध्यायमुपावर्तत्सरिद्वरा	BR-01-07-091-008c
सा तु विध्वस्तवपुषः कश्मलाभिहतौजसः	BR-01-07-091-009a
ददर्श पथि गच्छन्ती वसून्देवान्दिवौकसः	BR-01-07-091-009c
तथारूपांश्च तान्दृष्ट्वा पप्रच्छ सरितां वरा	BR-01-07-091-010a
किमिदं नष्टरूपाः स्थ कच्चित्क्षेमं दिवौकसाम्	BR-01-07-091-010c
तामूचुर्वसवो देवाः शप्ताः स्मो वै महानदि	BR-01-07-091-011a
अल्पेऽपराधे संरम्भाद्वसिष्ठेन महात्मना	BR-01-07-091-011c
विमूढा हि वयं सर्वे प्रच्छन्नमृषिसत्तमम्	BR-01-07-091-012a
सन्ध्यां वसिष्ठमासीनं तमत्यभिसृताः पुरा	BR-01-07-091-012c
तेन कोपाद्वयं शप्ता योनौ सम्भवतेति ह	BR-01-07-091-013a
न शक्यमन्यथा कर्तुं यदुक्तं ब्रह्मवादिना	BR-01-07-091-013c
त्वं तस्मान्मानुषी भूत्वा सूष्व पुत्रान्वसून्भुवि	BR-01-07-091-014a
न मानुषीणां जठरं प्रविशेमाशुभं वयम्	BR-01-07-091-014c
इत्युक्ता तान्वसून्गङ्गा तथेत्युक्त्वाब्रवीदिदम्	BR-01-07-091-015a
मर्त्येषु पुरुषश्रेष्ठः को वः कर्ता भविष्यति	BR-01-07-091-015c
वसव ऊचुः	BR-01-07-091-016
प्रतीपस्य सुतो राजा शन्तनुर्नाम धार्मिकः	BR-01-07-091-016a
भविता मानुषे लोके स नः कर्ता भविष्यति	BR-01-07-091-016c
गङ्गोवाच	BR-01-07-091-017
ममाप्येवं मतं देवा यथावदत मानघाः	BR-01-07-091-017a
प्रियं तस्य करिष्यामि युष्माकं  चैतदीप्सितम्	BR-01-07-091-017c
वसव ऊचुः	BR-01-07-091-018
जातान्कुमारान्स्वानप्सु प्रक्षेप्तुं वै त्वमर्हसि	BR-01-07-091-018a
यथा नचिरकालं नो निष्कृतिः स्यात्त्रिलोकगे	BR-01-07-091-018c
गङ्गोवाच	BR-01-07-091-019
एवमेतत्करिष्यामि पुत्रस्तस्य विधीयताम्	BR-01-07-091-019a
नास्य मोघः सङ्गमः स्यात्पुत्रहेतोर्मया सह	BR-01-07-091-019c
वसव ऊचुः	BR-01-07-091-020
तुरीयार्धं प्रदास्यामो वीर्यस्यैकैकशो वयम्	BR-01-07-091-020a
तेन वीर्येण पुत्रस्ते भविता तस्य चेप्सितः	BR-01-07-091-020c
न सम्पत्स्यति मर्त्येषु पुनस्तस्य तु सन्ततिः	BR-01-07-091-021a
तस्मादपुत्रः पुत्रस्ते भविष्यति स वीर्यवान्	BR-01-07-091-021c
वैशम्पायन उवाच	BR-01-07-091-022
एवं ते समयं कृत्वा गङ्गया वसवः सह	BR-01-07-091-022a
जग्मुः प्रहृष्टमनसो यथासङ्कल्पमञ्जसा	BR-01-07-091-022c
	
	
वैशम्पायन उवाच	BR-01-07-092-001
ततः प्रतीपो राजा स सर्वभूतहिते रतः	BR-01-07-092-001a
निषसाद समा बह्वीर्गङ्गातीरगतो जपन्	BR-01-07-092-001c
तस्य रूपगुणोपेता गङ्गा श्रीरिव रूपिणी	BR-01-07-092-002a
उत्तीर्य सलिलात्तस्माल्लोभनीयतमाकृतिः	BR-01-07-092-002c
अधीयानस्य राजर्षेर्दिव्यरूपा मनस्विनी	BR-01-07-092-003a
दक्षिणं शालसङ्काशमूरुं भेजे शुभानना	BR-01-07-092-003c
प्रतीपस्तु महीपालस्तामुवाच मनस्विनीम्	BR-01-07-092-004a
करवाणि किं ते कल्याणि प्रियं यत्तेऽभिकाङ्क्षितम्	BR-01-07-092-004c
स्त्र्युवाच	BR-01-07-092-005
त्वामहं कामये राजन्कुरुश्रेष्ठ भजस्व माम्	BR-01-07-092-005a
त्यागः कामवतीनां हि स्त्रीणां सद्भिर्विगर्हितः	BR-01-07-092-005c
प्रतीप उवाच	BR-01-07-092-006
नाहं परस्त्रियं कामाद्गच्छेयं वरवर्णिनि	BR-01-07-092-006a
न चासवर्णां कल्याणि धर्म्यं तद्विद्धि मे व्रतम्	BR-01-07-092-006c
स्त्र्युवाच	BR-01-07-092-007
नाश्रेयस्यस्मि नागम्या न वक्तव्या च कर्हिचित्	BR-01-07-092-007a
भज मां भजमानां त्वं राजन्कन्यां वरस्त्रियम्	BR-01-07-092-007c
प्रतीप उवाच	BR-01-07-092-008
मयातिवृत्तमेतत्ते यन्मां चोदयसि प्रियम्	BR-01-07-092-008a
अन्यथा प्रतिपन्नं मां नाशयेद्धर्मविप्लवः	BR-01-07-092-008c
प्राप्य दक्षिणमूरुं मे त्वमाश्लिष्टा वराङ्गने	BR-01-07-092-009a
अपत्यानां स्नुषाणां च भीरु विद्ध्येतदासनम्	BR-01-07-092-009c
सव्यतः कामिनीभागस्त्वया स च विवर्जितः	BR-01-07-092-010a
तस्मादहं नाचरिष्ये त्वयि कामं वराङ्गने	BR-01-07-092-010c
स्नुषा मे भव कल्याणि पुत्रार्थे त्वां वृणोम्यहम्	BR-01-07-092-011a
स्नुषापक्षं हि वामोरु त्वमागम्य समाश्रिता	BR-01-07-092-011c
स्त्र्युवाच	BR-01-07-092-012
एवमप्यस्तु धर्मज्ञ संयुज्येयं सुतेन ते	BR-01-07-092-012a
त्वद्भक्त्यैव भजिष्यामि प्रख्यातं भारतं कुलम्	BR-01-07-092-012c
पृथिव्यां पार्थिवा ये च तेषां यूयं परायणम्	BR-01-07-092-013a
गुणा न हि मया शक्या वक्तुं वर्षशतैरपि	BR-01-07-092-013c
कुलस्य ये वः प्रस्थितास्तत्साधुत्वमनुत्तमम्	BR-01-07-092-013e
स मे नाभिजनज्ञः स्यादाचरेयं च यद्विभो	BR-01-07-092-014a
तत्सर्वमेव पुत्रस्ते न मीमांसेत कर्हिचित्	BR-01-07-092-014c
एवं वसन्ती पुत्रे ते वर्धयिष्याम्यहं प्रियम्	BR-01-07-092-015a
पुत्रैः पुण्यैः प्रियैश्चापि स्वर्गं प्राप्स्यति ते सुतः	BR-01-07-092-015c
वैशम्पायन उवाच	BR-01-07-092-016
तथेत्युक्त्वा तु सा राजंस्तत्रैवान्तरधीयत	BR-01-07-092-016a
पुत्रजन्म प्रतीक्षंस्तु स राजा तदधारयत्	BR-01-07-092-016c
एतस्मिन्नेव काले तु प्रतीपः क्षत्रियर्षभः	BR-01-07-092-017a
तपस्तेपे सुतस्यार्थे सभार्यः कुरुनन्दन	BR-01-07-092-017c
तयोः समभवत्पुत्रो वृद्धयोः स महाभिषः	BR-01-07-092-018a
शान्तस्य जज्ञे सन्तानस्तस्मादासीत्स शन्तनुः	BR-01-07-092-018c
संस्मरंश्चाक्षयाँल्लोकान्विजितान्स्वेन कर्मणा	BR-01-07-092-019a
पुण्यकर्मकृदेवासीच्छन्तनुः कुरुसत्तम	BR-01-07-092-019c
प्रतीपः शन्तनुं पुत्रं यौवनस्थं ततोऽन्वशात्	BR-01-07-092-020a
पुरा मां स्त्री समभ्यागाच्छन्तनो भूतये तव	BR-01-07-092-020c
त्वामाव्रजेद्यदि रहः सा पुत्र वरवर्णिनी	BR-01-07-092-021a
कामयानाभिरूपाढ्या दिव्या स्त्री पुत्रकाम्यया	BR-01-07-092-021c
सा त्वया नानुयोक्तव्या कासि कस्यासि वाङ्गने	BR-01-07-092-021e
यच्च कुर्यान्न तत्कार्यं प्रष्टव्या सा त्वयानघ	BR-01-07-092-022a
मन्नियोगाद्भजन्तीं तां भजेथा इत्युवाच तम्	BR-01-07-092-022c
एवं सन्दिश्य तनयं प्रतीपः शन्तनुं तदा	BR-01-07-092-023a
स्वे च राज्येऽभिषिच्यैनं वनं राजा विवेश ह	BR-01-07-092-023c
स राजा शन्तनुर्धीमान्ख्यातः पृथ्व्यां धनुर्धरः	BR-01-07-092-024a
बभूव मृगयाशीलः सततं वनगोचरः	BR-01-07-092-024c
स मृगान्महिषांश्चैव विनिघ्नन्राजसत्तमः	BR-01-07-092-025a
गङ्गामनुचचारैकः सिद्धचारणसेविताम्	BR-01-07-092-025c
स कदाचिन्महाराज ददर्श परमस्त्रियम्	BR-01-07-092-026a
जाज्वल्यमानां वपुषा साक्षात्पद्मामिव श्रियम्	BR-01-07-092-026c
सर्वानवद्यां सुदतीं दिव्याभरणभूषिताम्	BR-01-07-092-027a
सूक्ष्माम्बरधरामेकां पद्मोदरसमप्रभाम्	BR-01-07-092-027c
तां दृष्ट्वा हृष्टरोमाभूद्विस्मितो रूपसम्पदा	BR-01-07-092-028a
पिबन्निव च नेत्राभ्यां नातृप्यत नराधिपः	BR-01-07-092-028c
सा च दृष्ट्वैव राजानं विचरन्तं महाद्युतिम्	BR-01-07-092-029a
स्नेहादागतसौहार्दा नातृप्यत विलासिनी	BR-01-07-092-029c
तामुवाच ततो राजा सान्त्वयञ्श्लक्ष्णया गिरा	BR-01-07-092-030a
देवी वा दानवी वा त्वं गन्धर्वी यदि वाप्सराः	BR-01-07-092-030c
यक्षी वा पन्नगी वापि मानुषी वा सुमध्यमे	BR-01-07-092-031a
या वा त्वं सुरगर्भाभे भार्या मे भव शोभने	BR-01-07-092-031c
एतच्छ्रुत्वा वचो राज्ञः सस्मितं मृदु वल्गु च	BR-01-07-092-032a
वसूनां समयं स्मृत्वा अभ्यगच्छदनिन्दिता	BR-01-07-092-032c
उवाच चैव राज्ञः सा ह्लादयन्ती मनो गिरा	BR-01-07-092-033a
भविष्यामि महीपाल महिषी ते वशानुगा	BR-01-07-092-033c
यत्तु कुर्यामहं राजञ्शुभं वा यदि वाशुभम्	BR-01-07-092-034a
न तद्वारयितव्यास्मि न वक्तव्या तथाप्रियम्	BR-01-07-092-034c
एवं हि वर्तमानेऽहं त्वयि वत्स्यामि पार्थिव	BR-01-07-092-035a
वारिता विप्रियं चोक्ता त्यजेयं त्वामसंशयम्	BR-01-07-092-035c
तथेति राज्ञा सा तूक्ता तदा भरतसत्तम	BR-01-07-092-036a
प्रहर्षमतुलं लेभे प्राप्य तं पार्थिवोत्तमम्	BR-01-07-092-036c
आसाद्य शन्तनुस्तां च बुभुजे कामतो वशी	BR-01-07-092-037a
न प्रष्टव्येति मन्वानो न स तां किञ्चिदूचिवान्	BR-01-07-092-037c
स तस्याः शीलवृत्तेन रूपौदार्यगुणेन च	BR-01-07-092-038a
उपचारेण च रहस्तुतोष जगतीपतिः	BR-01-07-092-038c
दिव्यरूपा हि सा देवी गङ्गा त्रिपथगा नदी	BR-01-07-092-039a
मानुषं विग्रहं श्रीमत्कृत्वा सा वरवर्णिनी	BR-01-07-092-039c
भाग्योपनतकामस्य भार्येवोपस्थिताभवत्	BR-01-07-092-040a
शन्तनो राजसिंहस्य देवराजसमद्युतेः	BR-01-07-092-040c
सम्भोगस्नेहचातुर्यैर्हावलास्यैर्मनोहरैः	BR-01-07-092-041a
राजानं रमयामास यथा रेमे तथैव सः	BR-01-07-092-041c
स राजा रतिसक्तत्वादुत्तमस्त्रीगुणैर्हृतः	BR-01-07-092-042a
संवत्सरानृतून्मासान्न बुबोध बहून्गतान्	BR-01-07-092-042c
रममाणस्तया सार्धं यथाकामं जनेश्वरः	BR-01-07-092-043a
अष्टावजनयत्पुत्रांस्तस्याममरवर्णिनः	BR-01-07-092-043c
जातं जातं च सा पुत्रं क्षिपत्यम्भसि भारत	BR-01-07-092-044a
प्रीणामि त्वाहमित्युक्त्वा गङ्गास्रोतस्यमज्जयत्	BR-01-07-092-044c
तस्य तन्न प्रियं राज्ञः शन्तनोरभवत्तदा	BR-01-07-092-045a
न च तां किञ्चनोवाच त्यागाद्भीतो महीपतिः	BR-01-07-092-045c
अथ तामष्टमे पुत्रे जाते प्रहसितामिव	BR-01-07-092-046a
उवाच राजा दुःखार्तः परीप्सन्पुत्रमात्मनः	BR-01-07-092-046c
मा वधीः कासि कस्यासि किं हिंससि सुतानिति	BR-01-07-092-047a
पुत्रघ्नि सुमहत्पापं मा प्रापस्तिष्ठ गर्हिते	BR-01-07-092-047c
स्त्र्युवाच	BR-01-07-092-048
पुत्रकाम न ते हन्मि पुत्रं पुत्रवतां वर	BR-01-07-092-048a
जीर्णस्तु मम वासोऽयं यथा स समयः कृतः	BR-01-07-092-048c
अहं गङ्गा जह्नुसुता महर्षिगणसेविता	BR-01-07-092-049a
देवकार्यार्थसिद्ध्यर्थमुषिताहं त्वया सह	BR-01-07-092-049c
अष्टेमे वसवो देवा महाभागा महौजसः	BR-01-07-092-050a
वसिष्ठशापदोषेण मानुषत्वमुपागताः	BR-01-07-092-050c
तेषां जनयिता नान्यस्त्वदृते भुवि विद्यते	BR-01-07-092-051a
मद्विधा मानुषी धात्री न चैवास्तीह काचन	BR-01-07-092-051c
तस्मात्तज्जननीहेतोर्मानुषत्वमुपागता	BR-01-07-092-052a
जनयित्वा वसूनष्टौ जिता लोकास्त्वयाक्षयाः	BR-01-07-092-052c
देवानां समयस्त्वेष वसूनां संश्रुतो मया	BR-01-07-092-053a
जातं जातं मोक्षयिष्ये जन्मतो मानुषादिति	BR-01-07-092-053c
तत्ते शापाद्विनिर्मुक्ता आपवस्य महात्मनः	BR-01-07-092-054a
स्वस्ति तेऽस्तु गमिष्यामि पुत्रं पाहि महाव्रतम्	BR-01-07-092-054c
एष पर्यायवासो मे वसूनां सन्निधौ कृतः	BR-01-07-092-055a
मत्प्रसूतं विजानीहि गङ्गादत्तमिमं सुतम्	BR-01-07-092-055c
	
	
शन्तनुरुवाच	BR-01-07-093-001 
आपवो नाम को न्वेष वसूनां किं च दुष्कृतम्	BR-01-07-093-001a
यस्याभिशापात्ते सर्वे मानुषीं तनुमागताः	BR-01-07-093-001c
अनेन च कुमारेण गङ्गादत्तेन किं कृतम्	BR-01-07-093-002a
यस्य चैव कृतेनायं मानुषेषु निवत्स्यति	BR-01-07-093-002c
ईशानाः सर्वलोकस्य वसवस्ते च वै कथम्	BR-01-07-093-003a
मानुषेषूदपद्यन्त तन्ममाचक्ष्व जाह्नवि	BR-01-07-093-003c
वैशम्पायन उवाच	BR-01-07-093-004
सैवमुक्ता ततो गङ्गा राजानमिदमब्रवीत्	BR-01-07-093-004a
भर्तारं जाह्नवी देवी शन्तनुं पुरुषर्षभम्	BR-01-07-093-004c
यं लेभे वरुणः पुत्रं पुरा भरतसत्तम	BR-01-07-093-005a
वसिष्ठो नाम स मुनिः ख्यात आपव इत्युत	BR-01-07-093-005c
तस्याश्रमपदं पुण्यं मृगपक्षिगणान्वितम्	BR-01-07-093-006a
मेरोः पार्श्वे नगेन्द्रस्य सर्वर्तुकुसुमावृतम्	BR-01-07-093-006c
स वारुणिस्तपस्तेपे तस्मिन्भरतसत्तम	BR-01-07-093-007a
वने पुण्यकृतां श्रेष्ठः स्वादुमूलफलोदके	BR-01-07-093-007c
दक्षस्य दुहिता या तु सुरभीत्यतिगर्विता	BR-01-07-093-008a
गां प्रजाता तु सा देवी कश्यपाद्भरतर्षभ	BR-01-07-093-008c
अनुग्रहार्थं जगतः सर्वकामदुघां वराम्	BR-01-07-093-009a
तां लेभे गां तु धर्मात्मा होमधेनुं स वारुणिः	BR-01-07-093-009c
सा तस्मिंस्तापसारण्ये वसन्ती मुनिसेविते	BR-01-07-093-010a
चचार रम्ये धर्म्ये च गौरपेतभया तदा	BR-01-07-093-010c
अथ तद्वनमाजग्मुः कदाचिद्भरतर्षभ	BR-01-07-093-011a
पृथ्वाद्या वसवः सर्वे देवदेवर्षिसेवितम्	BR-01-07-093-011c
ते सदारा वनं तच्च व्यचरन्त समन्ततः	BR-01-07-093-012a
रेमिरे रमणीयेषु पर्वतेषु वनेषु च	BR-01-07-093-012c
तत्रैकस्य तु भार्या वै वसोर्वासवविक्रम	BR-01-07-093-013a
सा चरन्ती वने तस्मिन्गां ददर्श सुमध्यमा	BR-01-07-093-013c
या सा वसिष्ठस्य मुनेः सर्वकामधुगुत्तमा	BR-01-07-093-013e
सा विस्मयसमाविष्टा शीलद्रविणसम्पदा	BR-01-07-093-014a
दिवे वै दर्शयामास तां गां गोवृषभेक्षण	BR-01-07-093-014c
स्वापीनां च सुदोग्ध्रीं च सुवालधिमुखां शुभाम्	BR-01-07-093-015a
उपपन्नां गुणैः सर्वैः शीलेनानुत्तमेन च	BR-01-07-093-015c
एवंगुणसमायुक्तां वसवे वसुनन्दिनी	BR-01-07-093-016a
दर्शयामास राजेन्द्र पुरा पौरवनन्दन	BR-01-07-093-016c
द्यौस्तदा तां तु दृष्ट्वैव गां गजेन्द्रेन्द्रविक्रम	BR-01-07-093-017a
उवाच राजंस्तां देवीं तस्या रूपगुणान्वदन्	BR-01-07-093-017c
एषा गौरुत्तमा देवि वारुणेरसितेक्षणे	BR-01-07-093-018a
ऋषेस्तस्य वरारोहे यस्येदं वनमुत्तमम्	BR-01-07-093-018c
अस्याः क्षीरं पिबेन्मर्त्यः स्वादु यो वै सुमध्यमे	BR-01-07-093-019a
दश वर्षसहस्राणि स जीवेत्स्थिरयौवनः	BR-01-07-093-019c
एतच्छ्रुत्वा तु सा देवी नृपोत्तम सुमध्यमा	BR-01-07-093-020a
तमुवाचानवद्याङ्गी भर्तारं दीप्ततेजसम्	BR-01-07-093-020c
अस्ति मे मानुषे लोके नरदेवात्मजा सखी	BR-01-07-093-021a
नाम्ना जिनवती नाम रूपयौवनशालिनी	BR-01-07-093-021c
उशीनरस्य राजर्षेः सत्यसन्धस्य धीमतः	BR-01-07-093-022a
दुहिता प्रथिता लोके मानुषे रूपसम्पदा	BR-01-07-093-022c
तस्या हेतोर्महाभाग सवत्सां गां ममेप्सिताम्	BR-01-07-093-023a
आनयस्वामरश्रेष्ठ त्वरितं पुण्यवर्धन	BR-01-07-093-023c
यावदस्याः पयः पीत्वा सा सखी मम मानद	BR-01-07-093-024a
मानुषेषु भवत्वेका जरारोगविवर्जिता	BR-01-07-093-024c
एतन्मम महाभाग कर्तुमर्हस्यनिन्दित	BR-01-07-093-025a
प्रियं प्रियतरं ह्यस्मान्नास्ति मेऽन्यत्कथञ्चन	BR-01-07-093-025c
एतच्छ्रुत्वा वचस्तस्या देव्याः प्रियचिकीर्षया	BR-01-07-093-026a
पृथ्वाद्यैर्भ्रातृभिः सार्धं द्यौस्तदा तां जहार गाम्	BR-01-07-093-026c
तया कमलपत्राक्ष्या नियुक्तो द्यौस्तदा नृप	BR-01-07-093-027a
ऋषेस्तस्य तपस्तीव्रं न शशाक निरीक्षितुम्	BR-01-07-093-027c
हृता गौः सा तदा तेन प्रपातस्तु न तर्कितः	BR-01-07-093-027e
अथाश्रमपदं प्राप्तः फलान्यादाय वारुणिः	BR-01-07-093-028a
न चापश्यत गां तत्र सवत्सां काननोत्तमे	BR-01-07-093-028c
ततः स मृगयामास वने तस्मिंस्तपोधनः	BR-01-07-093-029a
नाध्यगच्छच्च मृगयंस्तां गां मुनिरुदारधीः	BR-01-07-093-029c
ज्ञात्वा तथापनीतां तां वसुभिर्दिव्यदर्शनः	BR-01-07-093-030a
ययौ क्रोधवशं सद्यः शशाप च वसूंस्तदा	BR-01-07-093-030c
यस्मान्मे वसवो जह्रुर्गां वै दोग्ध्रीं सुवालधिम्	BR-01-07-093-031a
तस्मात्सर्वे जनिष्यन्ति मानुषेषु न संशयः	BR-01-07-093-031c
एवं शशाप भगवान्वसूंस्तान्मुनिसत्तमः	BR-01-07-093-032a
वशं कोपस्य सम्प्राप्त आपवो भरतर्षभ	BR-01-07-093-032c
शप्त्वा च तान्महाभागस्तपस्येव मनो दधे	BR-01-07-093-033a
एवं स शप्तवान्राजन्वसूनष्टौ तपोधनः	BR-01-07-093-033c
महाप्रभावो ब्रह्मर्षिर्देवान्रोषसमन्वितः	BR-01-07-093-033e
अथाश्रमपदं प्राप्य तं स्म भूयो महात्मनः	BR-01-07-093-034a
शप्ताः स्म इति जानन्त ऋषिं तमुपचक्रमुः	BR-01-07-093-034c
प्रसादयन्तस्तमृषिं वसवः पार्थिवर्षभ	BR-01-07-093-035a
न लेभिरे च तस्मात्ते प्रसादमृषिसत्तमात्	BR-01-07-093-035c
आपवात्पुरुषव्याघ्र सर्वधर्मविशारदात्	BR-01-07-093-035e
उवाच च स धर्मात्मा सप्त यूयं धरादयः	BR-01-07-093-036a
अनु संवत्सराच्छापमोक्षं वै समवाप्स्यथ	BR-01-07-093-036c
अयं तु यत्कृते यूयं मया शप्ताः स वत्स्यति	BR-01-07-093-037a
द्यौस्तदा मानुषे लोके दीर्घकालं स्वकर्मणा	BR-01-07-093-037c
नानृतं तच्चिकीर्षामि युष्मान्क्रुद्धो यदब्रुवम्	BR-01-07-093-038a
न प्रजास्यति चाप्येष मानुषेषु महामनाः	BR-01-07-093-038c
भविष्यति च धर्मात्मा सर्वशास्त्रविशारदः	BR-01-07-093-039a
पितुः प्रियहिते युक्तः स्त्रीभोगान्वर्जयिष्यति	BR-01-07-093-039c
एवमुक्त्वा वसून्सर्वाञ्जगाम भगवानृषिः	BR-01-07-093-039e
ततो मामुपजग्मुस्ते समस्ता वसवस्तदा	BR-01-07-093-040a
अयाचन्त च मां राजन्वरं स च मया कृतः	BR-01-07-093-040c
जाताञ्जातान्प्रक्षिपास्मान्स्वयं गङ्गे त्वमम्भसि	BR-01-07-093-040e
एवं तेषामहं सम्यक्शप्तानां राजसत्तम	BR-01-07-093-041a
मोक्षार्थं मानुषाल्लोकाद्यथावत्कृतवत्यहम्	BR-01-07-093-041c
अयं शापादृषेस्तस्य एक एव नृपोत्तम	BR-01-07-093-042a
द्यौ राजन्मानुषे लोके चिरं वत्स्यति भारत	BR-01-07-093-042c
एतदाख्याय सा देवी तत्रैवान्तरधीयत	BR-01-07-093-043a
आदाय च कुमारं तं जगामाथ यथेप्सितम्	BR-01-07-093-043c
स तु देवव्रतो नाम गाङ्गेय इति चाभवत्	BR-01-07-093-044a
द्विनामा शन्तनोः पुत्रः शन्तनोरधिको गुणैः	BR-01-07-093-044c
शन्तनुश्चापि शोकार्तो जगाम स्वपुरं ततः	BR-01-07-093-045a
तस्याहं कीर्तयिष्यामि शन्तनोरमितान्गुणान्	BR-01-07-093-045c
महाभाग्यं च नृपतेर्भारतस्य यशस्विनः	BR-01-07-093-046a
यस्येतिहासो द्युतिमान्महाभारतमुच्यते	BR-01-07-093-046c
	
	
वैशम्पायन उवाच	BR-01-07-094-001
स एवं शन्तनुर्धीमान्देवराजर्षिसत्कृतः	BR-01-07-094-001a
धर्मात्मा सर्वलोकेषु सत्यवागिति विश्रुतः	BR-01-07-094-001c
दमो दानं क्षमा बुद्धिर्ह्रीर्धृतिस्तेज उत्तमम्	BR-01-07-094-002a
नित्यान्यासन्महासत्त्वे शन्तनौ पुरुषर्षभे	BR-01-07-094-002c
एवं स गुणसम्पन्नो धर्मार्थकुशलो नृपः	BR-01-07-094-003a
आसीद्भरतवंशस्य गोप्ता साधुजनस्य च	BR-01-07-094-003c
कम्बुग्रीवः पृथुव्यंसो मत्तवारणविक्रमः	BR-01-07-094-004a
धर्म एव परः कामादर्थाच्चेति व्यवस्थितः	BR-01-07-094-004c
एतान्यासन्महासत्त्वे शन्तनौ भरतर्षभ	BR-01-07-094-005a
न चास्य सदृशः कश्चित्क्षत्रियो धर्मतोऽभवत्	BR-01-07-094-005c
वर्तमानं हि धर्मे स्वे सर्वधर्मविदां वरम्	BR-01-07-094-006a
तं महीपा महीपालं राजराज्येऽभ्यषेचयन्	BR-01-07-094-006c
वीतशोकभयाबाधाः सुखस्वप्नविबोधनाः	BR-01-07-094-007a
प्रति भारतगोप्तारं समपद्यन्त भूमिपाः	BR-01-07-094-007c
शन्तनुप्रमुखैर्गुप्ते लोके नृपतिभिस्तदा	BR-01-07-094-008a
नियमात्सर्ववर्णानां ब्रह्मोत्तरमवर्तत	BR-01-07-094-008c
ब्रह्म पर्यचरत्क्षत्रं विशः क्षत्रमनुव्रताः	BR-01-07-094-009a
ब्रह्मक्षत्रानुरक्ताश्च शूद्राः पर्यचरन्विशः	BR-01-07-094-009c
स हास्तिनपुरे रम्ये कुरूणां पुटभेदने	BR-01-07-094-010a
वसन्सागरपर्यन्तामन्वशाद्वै वसुन्धराम्	BR-01-07-094-010c
स देवराजसदृशो धर्मज्ञः सत्यवागृजुः	BR-01-07-094-011a
दानधर्मतपोयोगाच्छ्रिया परमया युतः	BR-01-07-094-011c
अरागद्वेषसंयुक्तः सोमवत्प्रियदर्शनः	BR-01-07-094-012a
तेजसा सूर्यसङ्काशो वायुवेगसमो जवे	BR-01-07-094-012c
अन्तकप्रतिमः कोपे क्षमया पृथिवीसमः	BR-01-07-094-012e
वधः पशुवराहाणां तथैव मृगपक्षिणाम्	BR-01-07-094-013a
शन्तनौ पृथिवीपाले नावर्तत वृथा नृप	BR-01-07-094-013c
धर्मब्रह्मोत्तरे राज्ये शन्तनुर्विनयात्मवान्	BR-01-07-094-014a
समं शशास भूतानि कामरागविवर्जितः	BR-01-07-094-014c
देवर्षिपितृयज्ञार्थमारभ्यन्त तदा क्रियाः	BR-01-07-094-015a
न चाधर्मेण केषाञ्चित्प्राणिनामभवद्वधः	BR-01-07-094-015c
असुखानामनाथानां तिर्यग्योनिषु वर्तताम्	BR-01-07-094-016a
स एव राजा भूतानां सर्वेषामभवत्पिता	BR-01-07-094-016c
तस्मिन्कुरुपतिश्रेष्ठे राजराजेश्वरे सति	BR-01-07-094-017a
श्रिता वागभवत्सत्यं दानधर्माश्रितं मनः	BR-01-07-094-017c
स समाः षोडशाष्टौ च चतस्रोऽष्टौ तथापराः	BR-01-07-094-018a
रतिमप्राप्नुवन्स्त्रीषु बभूव वनगोचरः	BR-01-07-094-018c
तथारूपस्तथाचारस्तथावृत्तस्तथाश्रुतः	BR-01-07-094-019a
गाङ्गेयस्तस्य पुत्रोऽभून्नाम्ना देवव्रतो वसुः	BR-01-07-094-019c
सर्वास्त्रेषु स निष्णातः पार्थिवेष्वितरेषु च	BR-01-07-094-020a
महाबलो महासत्त्वो महावीर्यो महारथः	BR-01-07-094-020c
स कदाचिन्मृगं विद्ध्वा गङ्गामनुसरन्नदीम्	BR-01-07-094-021a
भागीरथीमल्पजलां शन्तनुर्दृष्टवान्नृपः	BR-01-07-094-021c
तां दृष्ट्वा चिन्तयामास शन्तनुः पुरुषर्षभः	BR-01-07-094-022a
स्यन्दते किं न्वियं नाद्य सरिच्छ्रेष्ठा यथा पुरा	BR-01-07-094-022c
ततो निमित्तमन्विच्छन्ददर्श स महामनाः	BR-01-07-094-023a
कुमारं रूपसम्पन्नं बृहन्तं चारुदर्शनम्	BR-01-07-094-023c
दिव्यमस्त्रं विकुर्वाणं यथा देवं पुरन्दरम्	BR-01-07-094-024a
कृत्स्नां गङ्गां समावृत्य शरैस्तीक्ष्णैरवस्थितम्	BR-01-07-094-024c
तां शरैरावृतां दृष्ट्वा नदीं गङ्गां तदन्तिके	BR-01-07-094-025a
अभवद्विस्मितो राजा कर्म दृष्ट्वातिमानुषम्	BR-01-07-094-025c
जातमात्रं पुरा दृष्टं तं पुत्रं शन्तनुस्तदा	BR-01-07-094-026a
नोपलेभे स्मृतिं धीमानभिज्ञातुं तमात्मजम्	BR-01-07-094-026c
स तु तं पितरं दृष्ट्वा मोहयामास मायया	BR-01-07-094-027a
सम्मोह्य तु ततः क्षिप्रं तत्रैवान्तरधीयत	BR-01-07-094-027c
तदद्भुतं तदा दृष्ट्वा तत्र राजा स शन्तनुः	BR-01-07-094-028a
शङ्कमानः सुतं गङ्गामब्रवीद्दर्शयेति ह	BR-01-07-094-028c
दर्शयामास तं गङ्गा बिभ्रती रूपमुत्तमम्	BR-01-07-094-029a
गृहीत्वा दक्षिणे पाणौ तं कुमारमलङ्कृतम्	BR-01-07-094-029c
अलङ्कृतामाभरणैररजोम्बरधारिणीम्	BR-01-07-094-030a
दृष्टपूर्वामपि सतीं नाभ्यजानात्स शन्तनुः	BR-01-07-094-030c
गङ्गोवाच	BR-01-07-094-031
यं पुत्रमष्टमं राजंस्त्वं पुरा मय्यजायिथाः	BR-01-07-094-031a
स तेऽयं पुरुषव्याघ्र नयस्वैनं गृहान्तिकम्	BR-01-07-094-031c
वेदानधिजगे साङ्गान्वसिष्ठादेव वीर्यवान्	BR-01-07-094-032a
कृतास्त्रः परमेष्वासो देवराजसमो युधि	BR-01-07-094-032c
सुराणां सम्मतो नित्यमसुराणां च भारत	BR-01-07-094-033a
उशना वेद यच्छास्त्रमयं तद्वेद सर्वशः	BR-01-07-094-033c
तथैवाङ्गिरसः पुत्रः सुरासुरनमस्कृतः	BR-01-07-094-034a
यद्वेद शास्त्रं तच्चापि कृत्स्नमस्मिन्प्रतिष्ठितम्	BR-01-07-094-034c
तव पुत्रे महाबाहौ साङ्गोपाङ्गं महात्मनि	BR-01-07-094-034e   
ऋषिः परैरनाधृष्यो जामदग्न्यः प्रतापवान्	BR-01-07-094-035a
यदस्त्रं वेद रामश्च तदप्यस्मिन्प्रतिष्ठितम्	BR-01-07-094-035c
महेष्वासमिमं राजन्राजधर्मार्थकोविदम्	BR-01-07-094-036a
मया दत्तं निजं पुत्रं वीरं वीर गृहान्नय	BR-01-07-094-036c
वैशम्पायन उवाच	BR-01-07-094-037
तयैवं समनुज्ञातः पुत्रमादाय शन्तनुः	BR-01-07-094-037a
भ्राजमानं यथादित्यमाययौ स्वपुरं प्रति	BR-01-07-094-037c
पौरवः स्वपुरं गत्वा पुरन्दरपुरोपमम्	BR-01-07-094-038a
सर्वकामसमृद्धार्थं मेने आत्मानमात्मना	BR-01-07-094-038c
पौरवेषु ततः पुत्रं यौवराज्येऽभ्यषेचयत्	BR-01-07-094-038e   
पौरवाञ्शन्तनोः पुत्रः पितरं च महायशाः	BR-01-07-094-039a
राष्ट्रं च रञ्जयामास वृत्तेन भरतर्षभ	BR-01-07-094-039c
स तथा सह पुत्रेण रममाणो महीपतिः	BR-01-07-094-040a
वर्तयामास वर्षाणि चत्वार्यमितविक्रमः	BR-01-07-094-040c
स कदाचिद्वनं यातो यमुनामभितो नदीम्	BR-01-07-094-041a
महीपतिरनिर्देश्यमाजिघ्रद्गन्धमुत्तमम्	BR-01-07-094-041c
तस्य प्रभवमन्विच्छन्विचचार समन्ततः	BR-01-07-094-042a
स ददर्श तदा कन्यां दाशानां देवरूपिणीम्	BR-01-07-094-042c
तामपृच्छत्स दृष्ट्वैव कन्यामसितलोचनाम्	BR-01-07-094-043a
कस्य त्वमसि का चासि किं च भीरु चिकीर्षसि	BR-01-07-094-043c
साब्रवीद्दाशकन्यास्मि धर्मार्थं वाहये तरीम्	BR-01-07-094-044a
पितुर्नियोगाद्भद्रं ते दाशराज्ञो महात्मनः	BR-01-07-094-044c
रूपमाधुर्यगन्धैस्तां संयुक्तां देवरूपिणीम्	BR-01-07-094-045a
समीक्ष्य राजा दाशेयीं कामयामास शन्तनुः	BR-01-07-094-045c
स गत्वा पितरं तस्या वरयामास तां तदा	BR-01-07-094-046a
पर्यपृच्छत्ततस्तस्याः पितरं चात्मकारणात्	BR-01-07-094-046c
स च तं प्रत्युवाचेदं दाशराजो महीपतिम्	BR-01-07-094-047a
जातमात्रैव मे देया वराय वरवर्णिनी	BR-01-07-094-047c
हृदि कामस्तु मे कश्चित्तं निबोध जनेश्वर	BR-01-07-094-047e
यदीमां धर्मपत्नीं त्वं मत्तः प्रार्थयसेऽनघ	BR-01-07-094-048a
सत्यवागसि सत्येन समयं कुरु मे ततः	BR-01-07-094-048c
समयेन प्रदद्यां ते कन्यामहमिमां नृप	BR-01-07-094-049a
न हि मे त्वत्समः कश्चिद्वरो जातु भविष्यति	BR-01-07-094-049c
शन्तनुरुवाच	BR-01-07-094-050
श्रुत्वा तव वरं दाश व्यवस्येयमहं न वा	BR-01-07-094-050a
दातव्यं चेत्प्रदास्यामि न त्वदेयं कथञ्चन	BR-01-07-094-050c
दाश उवाच	BR-01-07-094-051
अस्यां जायेत यः पुत्रः स राजा पृथिवीपतिः	BR-01-07-094-051a
त्वदूर्ध्वमभिषेक्तव्यो नान्यः कश्चन पार्थिव	BR-01-07-094-051c
वैशम्पायन उवाच	BR-01-07-094-052
नाकामयत तं दातुं वरं दाशाय शन्तनुः	BR-01-07-094-052a
शरीरजेन तीव्रेण दह्यमानोऽपि भारत	BR-01-07-094-052c
स चिन्तयन्नेव तदा दाशकन्यां महीपतिः	BR-01-07-094-053a
प्रत्ययाद्धास्तिनपुरं शोकोपहतचेतनः	BR-01-07-094-053c
ततः कदाचिच्छोचन्तं शन्तनुं ध्यानमास्थितम्	BR-01-07-094-054a
पुत्रो देवव्रतोऽभ्येत्य पितरं वाक्यमब्रवीत्	BR-01-07-094-054c
सर्वतो भवतः क्षेमं विधेयाः सर्वपार्थिवाः	BR-01-07-094-055a
तत्किमर्थमिहाभीक्ष्णं परिशोचसि दुःखितः	BR-01-07-094-055c
ध्यायन्निव च किं राजन्नाभिभाषसि किञ्चन	BR-01-07-094-055e   
एवमुक्तः स पुत्रेण शन्तनुः प्रत्यभाषत	BR-01-07-094-056a
असंशयं ध्यानपरं यथा मात्थ तथास्म्युत	BR-01-07-094-056c
अपत्यं नस्त्वमेवैकः कुले महति भारत	BR-01-07-094-057a
अनित्यता च मर्त्यानामतः शोचामि पुत्रक	BR-01-07-094-057c
कथञ्चित्तव गाङ्गेय विपत्तौ नास्ति नः कुलम्	BR-01-07-094-058a
असंशयं त्वमेवैकः शतादपि वरः सुतः	BR-01-07-094-058c
न चाप्यहं वृथा भूयो दारान्कर्तुमिहोत्सहे	BR-01-07-094-059a
सन्तानस्याविनाशाय कामये भद्रमस्तु ते	BR-01-07-094-059c
अनपत्यतैकपुत्रत्वमित्याहुर्धर्मवादिनः	BR-01-07-094-059e
अग्निहोत्रं त्रयो वेदा यज्ञाश्च सहदक्षिणाः	BR-01-07-094-060a
सर्वाण्येतान्यपत्यस्य कलां नार्हन्ति षोडशीम्	BR-01-07-094-060c
एवमेव मनुष्येषु स्याच्च सर्वप्रजास्वपि	BR-01-07-094-061a
यदपत्यं महाप्राज्ञ तत्र मे नास्ति संशयः	BR-01-07-094-061c
एषा त्रयी पुराणानामुत्तमानां च शाश्वती	BR-01-07-094-061e
त्वं च शूरः सदामर्षी शस्त्रनित्यश्च भारत	BR-01-07-094-062a
नान्यत्र शस्त्रात्तस्मात्ते निधनं विद्यतेऽनघ	BR-01-07-094-062c
सोऽस्मि संशयमापन्नस्त्वयि शान्ते कथं भवेत्	BR-01-07-094-063a
इति ते कारणं तात दुःखस्योक्तमशेषतः	BR-01-07-094-063c
ततस्तत्कारणं ज्ञात्वा कृत्स्नं चैवमशेषतः	BR-01-07-094-064a
देवव्रतो महाबुद्धिः प्रययावनुचिन्तयन्	BR-01-07-094-064c
अभ्यगच्छत्तदैवाशु वृद्धामात्यं पितुर्हितम्	BR-01-07-094-065a
तमपृच्छत्तदाभ्येत्य पितुस्तच्छोककारणम्	BR-01-07-094-065c
तस्मै स कुरुमुख्याय यथावत्परिपृच्छते	BR-01-07-094-066a
वरं शशंस कन्यां तामुद्दिश्य भरतर्षभ	BR-01-07-094-066c
ततो देवव्रतो वृद्धैः क्षत्रियैः सहितस्तदा	BR-01-07-094-067a
अभिगम्य दाशराजानं कन्यां वव्रे पितुः स्वयम्	BR-01-07-094-067c
तं दाशः प्रतिजग्राह विधिवत्प्रतिपूज्य च	BR-01-07-094-068a
अब्रवीच्चैनमासीनं राजसंसदि भारत	BR-01-07-094-068c
त्वमेव नाथः पर्याप्तः शन्तनोः पुरुषर्षभ	BR-01-07-094-069a
पुत्रः पुत्रवतां श्रेष्ठः किं नु वक्ष्यामि ते वचः	BR-01-07-094-069c
को हि सम्बन्धकं श्लाघ्यमीप्सितं यौनमीदृशम्	BR-01-07-094-070a
अतिक्रामन्न तप्येत साक्षादपि शतक्रतुः	BR-01-07-094-070c
अपत्यं चैतदार्यस्य यो युष्माकं समो गुणैः	BR-01-07-094-071a
यस्य शुक्रात्सत्यवती प्रादुर्भूता यशस्विनी	BR-01-07-094-071c
तेन मे बहुशस्तात पिता ते परिकीर्तितः	BR-01-07-094-072a
अर्हः सत्यवतीं वोढुं सर्वराजसु भारत	BR-01-07-094-072c
असितो ह्यपि देवर्षिः प्रत्याख्यातः पुरा मया	BR-01-07-094-073a
सत्यवत्या भृशं ह्यर्थी स आसीदृषिसत्तमः	BR-01-07-094-073c
कन्यापितृत्वात्किञ्चित्तु वक्ष्यामि भरतर्षभ	BR-01-07-094-074a
बलवत्सपत्नतामत्र दोषं पश्यामि केवलम्	BR-01-07-094-074c
यस्य हि त्वं सपत्नः स्या गन्धर्वस्यासुरस्य वा	BR-01-07-094-075a
न स जातु सुखं जीवेत्त्वयि क्रुद्धे परन्तप	BR-01-07-094-075c
एतावानत्र दोषो हि नान्यः कश्चन पार्थिव	BR-01-07-094-076a
एतज्जानीहि भद्रं ते दानादाने परन्तप	BR-01-07-094-076c
एवमुक्तस्तु गाङ्गेयस्तद्युक्तं प्रत्यभाषत	BR-01-07-094-077a
शृण्वतां भूमिपालानां पितुरर्थाय भारत	BR-01-07-094-077c
इदं मे मतमादत्स्व सत्यं सत्यवतां वर	BR-01-07-094-078a
नैव जातो न वाजात ईदृशं वक्तुमुत्सहेत्	BR-01-07-094-078c
एवमेतत्करिष्यामि यथा त्वमनुभाषसे	BR-01-07-094-079a
योऽस्यां जनिष्यते पुत्रः स नो राजा भविष्यति	BR-01-07-094-079c
इत्युक्तः पुनरेवाथ तं दाशः प्रत्यभाषत	BR-01-07-094-080a
चिकीर्षुर्दुष्करं कर्म राज्यार्थे भरतर्षभ	BR-01-07-094-080c
त्वमेव नाथः पर्याप्तः शन्तनोरमितद्युतेः	BR-01-07-094-081a
कन्यायाश्चैव धर्मात्मन्प्रभुर्दानाय चेश्वरः	BR-01-07-094-081c
इदं तु वचनं सौम्य कार्यं चैव निबोध मे	BR-01-07-094-082a
कौमारिकाणां शीलेन वक्ष्याम्यहमरिन्दम	BR-01-07-094-082c
यत्त्वया सत्यवत्यर्थे सत्यधर्मपरायण	BR-01-07-094-083a
राजमध्ये प्रतिज्ञातमनुरूपं तवैव तत्	BR-01-07-094-083c
नान्यथा तन्महाबाहो संशयोऽत्र न कश्चन	BR-01-07-094-084a
तवापत्यं भवेद्यत्तु तत्र नः संशयो महान्	BR-01-07-094-084c
तस्य तन्मतमाज्ञाय सत्यधर्मपरायणः	BR-01-07-094-085a
प्रत्यजानात्तदा राजन्पितुः प्रियचिकीर्षया	BR-01-07-094-085c
देवव्रत उवाच	BR-01-07-094-086
दाशराज निबोधेदं वचनं मे नृपोत्तम	BR-01-07-094-086a
शृण्वतां भूमिपालानां यद्ब्रवीमि पितुः कृते	BR-01-07-094-086c
राज्यं तावत्पूर्वमेव मया त्यक्तं नराधिप	BR-01-07-094-087a
अपत्यहेतोरपि च करोम्येष विनिश्चयम्	BR-01-07-094-087c
अद्य प्रभृति मे दाश ब्रह्मचर्यं भविष्यति	BR-01-07-094-088a
अपुत्रस्यापि मे लोका भविष्यन्त्यक्षया दिवि	BR-01-07-094-088c
वैशम्पायन उवाच	BR-01-07-094-089
तस्य तद्वचनं श्रुत्वा सम्प्रहृष्टतनूरुहः	BR-01-07-094-089a
ददानीत्येव तं दाशो धर्मात्मा प्रत्यभाषत	BR-01-07-094-089c
ततोऽन्तरिक्षेऽप्सरसो देवाः सर्षिगणास्तथा	BR-01-07-094-090a
अभ्यवर्षन्त कुसुमैर्भीष्मोऽयमिति चाब्रुवन्	BR-01-07-094-090c
ततः स पितुरर्थाय तामुवाच यशस्विनीम्	BR-01-07-094-091a
अधिरोह रथं मातर्गच्छावः स्वगृहानिति	BR-01-07-094-091c
एवमुक्त्वा तु भीष्मस्तां रथमारोप्य भामिनीम्	BR-01-07-094-092a
आगम्य हास्तिनपुरं शन्तनोः संन्यवेदयत्	BR-01-07-094-092c
तस्य तद्दुष्करं कर्म प्रशशंसुर्नराधिपाः	BR-01-07-094-093a
समेताश्च पृथक्चैव भीष्मोऽयमिति चाब्रुवन्	BR-01-07-094-093c
तद्दृष्ट्वा दुष्करं कर्म कृतं भीष्मेण शन्तनुः	BR-01-07-094-094a
स्वच्छन्दमरणं तस्मै ददौ तुष्टः पिता स्वयम्	BR-01-07-094-094c
	
	
	
वैशम्पायन उवाच	BR-01-07-095-001
ततो विवाहे निर्वृत्ते स राजा शन्तनुर्नृपः	BR-01-07-095-001a
तां कन्यां रूपसम्पन्नां स्वगृहे संन्यवेशयत्	BR-01-07-095-001c
ततः शान्तनवो धीमान्सत्यवत्यामजायत	BR-01-07-095-002a
वीरश्चित्राङ्गदो नाम वीर्येण मनुजानति	BR-01-07-095-002c
अथापरं महेष्वासं सत्यवत्यां पुनः प्रभुः	BR-01-07-095-003a
विचित्रवीर्यं राजानं जनयामास वीर्यवान्	BR-01-07-095-003c
अप्राप्तवति तस्मिंश्च यौवनं भरतर्षभ	BR-01-07-095-004a
स राजा शन्तनुर्धीमान्कालधर्ममुपेयिवान्	BR-01-07-095-004c
स्वर्गते शन्तनौ भीष्मश्चित्राङ्गदमरिन्दमम्	BR-01-07-095-005a
स्थापयामास वै राज्ये सत्यवत्या मते स्थितः	BR-01-07-095-005c
स तु चित्राङ्गदः शौर्यात्सर्वांश्चिक्षेप पार्थिवान्	BR-01-07-095-006a
मनुष्यं न हि मेने स कञ्चित्सदृशमात्मनः	BR-01-07-095-006c
तं क्षिपन्तं सुरांश्चैव मनुष्यानसुरांस्तथा	BR-01-07-095-007a
गन्धर्वराजो बलवांस्तुल्यनामाभ्ययात्तदा	BR-01-07-095-007c
तेनास्य सुमहद्युद्धं कुरुक्षेत्रे बभूव ह	BR-01-07-095-007e
तयोर्बलवतोस्तत्र गन्धर्वकुरुमुख्ययोः	BR-01-07-095-008a
नद्यास्तीरे हिरण्वत्याः समास्तिस्रोऽभवद्रणः	BR-01-07-095-008c
तस्मिन्विमर्दे तुमुले शस्त्रवृष्टिसमाकुले	BR-01-07-095-009a
मायाधिकोऽवधीद्वीरं गन्धर्वः कुरुसत्तमम्	BR-01-07-095-009c
चित्राङ्गदं कुरुश्रेष्ठं विचित्रशरकार्मुकम्	BR-01-07-095-010a
अन्ताय कृत्वा गन्धर्वो दिवमाचक्रमे ततः	BR-01-07-095-010c
तस्मिन्नृपतिशार्दूले निहते भूरिवर्चसि	BR-01-07-095-011a
भीष्मः शान्तनवो राजन्प्रेतकार्याण्यकारयत्	BR-01-07-095-011c
विचित्रवीर्यं च तदा बालमप्राप्तयौवनम्	BR-01-07-095-012a
कुरुराज्ये महाबाहुरभ्यषिञ्चदनन्तरम्	BR-01-07-095-012c
विचित्रवीर्यस्तु तदा भीष्मस्य वचने स्थितः	BR-01-07-095-013a
अन्वशासन्महाराज पितृपैतामहं पदम्	BR-01-07-095-013c
स धर्मशास्त्रकुशलो भीष्मं शान्तनवं नृपः	BR-01-07-095-014a
पूजयामास धर्मेण स चैनं प्रत्यपालयत्	BR-01-07-095-014c
	
	
वैशम्पायन उवाच	BR-01-07-096-001
हते चित्राङ्गदे भीष्मो बाले भ्रातरि चानघ	BR-01-07-096-001a
पालयामास तद्राज्यं सत्यवत्या मते स्थितः	BR-01-07-096-001c
सम्प्राप्तयौवनं पश्यन्भ्रातरं धीमतां वरम्	BR-01-07-096-002a
भीष्मो विचित्रवीर्यस्य विवाहायाकरोन्मतिम्	BR-01-07-096-002c
अथ काशिपतेर्भीष्मः कन्यास्तिस्रोऽप्सरःसमाः	BR-01-07-096-003a
शुश्राव सहिता राजन्वृण्वतीर्वै स्वयं वरम्	BR-01-07-096-003c
ततः स रथिनां श्रेष्ठो रथेनैकेन वर्मभृत्	BR-01-07-096-004a
जगामानुमते मातुः पुरीं वाराणसीं प्रति	BR-01-07-096-004c
तत्र राज्ञः समुदितान्सर्वतः समुपागतान्	BR-01-07-096-005a
ददर्श कन्यास्ताश्चैव भीष्मः शन्तनुनन्दनः	BR-01-07-096-005c
कीर्त्यमानेषु राज्ञां तु नामस्वथ सहस्रशः	BR-01-07-096-006a
भीष्मः स्वयं तदा राजन्वरयामास ताः प्रभुः	BR-01-07-096-006c
उवाच च महीपालान्राजञ्जलदनिःस्वनः	BR-01-07-096-007a
रथमारोप्य ताः कन्या भीष्मः प्रहरतां वरः	BR-01-07-096-007c
आहूय दानं कन्यानां गुणवद्भ्यः स्मृतं बुधैः	BR-01-07-096-008a
अलङ्कृत्य यथाशक्ति प्रदाय च धनान्यपि	BR-01-07-096-008c
प्रयच्छन्त्यपरे कन्यां मिथुनेन गवामपि	BR-01-07-096-009a
वित्तेन कथितेनान्ये बलेनान्येऽनुमान्य च	BR-01-07-096-009c
प्रमत्तामुपयान्त्यन्ये स्वयमन्ये च विन्दते	BR-01-07-096-010a
अष्टमं तमथो वित्त विवाहं कविभिः स्मृतम्	BR-01-07-096-010c
स्वयंवरं तु राजन्याः प्रशंसन्त्युपयान्ति च	BR-01-07-096-011a
प्रमथ्य तु हृतामाहुर्ज्यायसीं धर्मवादिनः	BR-01-07-096-011c
ता इमाः पृथिवीपाला जिहीर्षामि बलादितः	BR-01-07-096-012a
ते यतध्वं परं शक्त्या विजयायेतराय वा	BR-01-07-096-012c
स्थितोऽहं पृथिवीपाला युद्धाय कृतनिश्चयः	BR-01-07-096-012e
एवमुक्त्वा महीपालान्काशिराजं च वीर्यवान्	BR-01-07-096-013a
सर्वाः कन्याः स कौरव्यो रथमारोपयत्स्वकम्	BR-01-07-096-013c
आमन्त्र्य च स तान्प्रायाच्छीघ्रं कन्याः प्रगृह्य ताः	BR-01-07-096-013e
ततस्ते पार्थिवाः सर्वे समुत्पेतुरमर्षिताः	BR-01-07-096-014a
संस्पृशन्तः स्वकान्बाहून्दशन्तो दशनच्छदान्	BR-01-07-096-014c
तेषामाभरणान्याशु त्वरितानां विमुञ्चताम्	BR-01-07-096-015a
आमुञ्चतां च वर्माणि सम्भ्रमः सुमहानभूत्	BR-01-07-096-015c
ताराणामिव सम्पातो बभूव जनमेजय	BR-01-07-096-016a
भूषणानां च शुभ्राणां कवचानां च सर्वशः	BR-01-07-096-016c
सवर्मभिर्भूषणैस्ते द्राग्भ्राजद्भिरितस्ततः	BR-01-07-096-017a
सक्रोधामर्षजिह्मभ्रूसकषायदृशस्तथा	BR-01-07-096-017c
सूतोपकॢप्तान्रुचिरान्सदश्वोद्यतधूर्गतान्	BR-01-07-096-018a
रथानास्थाय ते वीराः सर्वप्रहरणान्विताः	BR-01-07-096-018c
प्रयान्तमेकं कौरव्यमनुसस्रुरुदायुधाः	BR-01-07-096-018e
ततः समभवद्युद्धं तेषां तस्य च भारत	BR-01-07-096-019a
एकस्य च बहूनां च तुमुलं लोमहर्षणम्	BR-01-07-096-019c
ते त्विषून्दशसाहस्रांस्तस्मै युगपदाक्षिपन्	BR-01-07-096-020a
अप्राप्तांश्चैव तानाशु भीष्मः सर्वांस्तदाच्छिनत्	BR-01-07-096-020c
ततस्ते पार्थिवाः सर्वे सर्वतः परिवारयन्	BR-01-07-096-021a
ववर्षुः शरवर्षेण वर्षेणेवाद्रिमम्बुदाः	BR-01-07-096-021c
स तद्बाणमयं वर्षं शरैरावार्य सर्वतः	BR-01-07-096-022a
ततः सर्वान्महीपालान्प्रत्यविध्यत्त्रिभिस्त्रिभिः	BR-01-07-096-022c
तस्याति पुरुषानन्याँल्लाघवं रथचारिणः	BR-01-07-096-023a
रक्षणं चात्मनः सङ्ख्ये शत्रवोऽप्यभ्यपूजयन्	BR-01-07-096-023c
तान्विनिर्जित्य तु रणे सर्वशस्त्रविशारदः	BR-01-07-096-024a
कन्याभिः सहितः प्रायाद्भारतो भारतान्प्रति	BR-01-07-096-024c
ततस्तं पृष्ठतो राजञ्शाल्वराजो महारथः	BR-01-07-096-025a
अभ्याहनदमेयात्मा भीष्मं शान्तनवं रणे	BR-01-07-096-025c
वारणं जघने निघ्नन्दन्ताभ्यामपरो यथा	BR-01-07-096-026a
वाशितामनुसनम्प्राप्तो यूथपो बलिनां वरः	BR-01-07-096-026c
स्त्रीकाम तिष्ठ तिष्ठेति भीष्ममाह स पार्थिवः	BR-01-07-096-027a
शाल्वराजो महाबाहुरमर्षेणाभिचोदितः	BR-01-07-096-027c
ततः स पुरुषव्याघ्रो भीष्मः परबलार्दनः	BR-01-07-096-028a
तद्वाक्याकुलितः क्रोधाद्विधूमोऽग्निरिव ज्वलन्	BR-01-07-096-028c
क्षत्रधर्मं समास्थाय व्यपेतभयसम्भ्रमः	BR-01-07-096-029a
निवर्तयामास रथं शाल्वं प्रति महारथः	BR-01-07-096-029c
निवर्तमानं तं दृष्ट्वा राजानः सर्व एव ते	BR-01-07-096-030a
प्रेक्षकाः समपद्यन्त भीष्मशाल्वसमागमे	BR-01-07-096-030c
तौ वृषाविव नर्दन्तौ बलिनौ वाशितान्तरे	BR-01-07-096-031a
अन्योन्यमभिवर्तेतां बलविक्रमशालिनौ	BR-01-07-096-031c
ततो भीष्मं शान्तनवं शरैः शतसहस्रशः	BR-01-07-096-032a
शाल्वराजो नरश्रेष्ठः समवाकिरदाशुगैः	BR-01-07-096-032c
पूर्वमभ्यर्दितं दृष्ट्वा भीष्मं शाल्वेन ते नृपाः	BR-01-07-096-033a
विस्मिताः समपद्यन्त साधु साध्विति चाब्रुवन्	BR-01-07-096-033c
लाघवं तस्य ते दृष्ट्वा संयुगे सर्वपार्थिवाः	BR-01-07-096-034a
अपूजयन्त संहृष्टा वाग्भिः शाल्वं नराधिपाः	BR-01-07-096-034c
क्षत्रियाणां तदा वाचः श्रुत्वा परपुरञ्जयः	BR-01-07-096-035a
क्रुद्धः शान्तनवो भीष्मस्तिष्ठ तिष्ठेत्यभाषत	BR-01-07-096-035c
सारथिं चाब्रवीत्क्रुद्धो याहि यत्रैष पार्थिवः	BR-01-07-096-036a
यावदेनं निहन्म्यद्य भुजङ्गमिव पक्षिराट्	BR-01-07-096-036c
ततोऽस्त्रं वारुणं सम्यग्योजयामास कौरवः	BR-01-07-096-037a
तेनाश्वांश्चतुरोऽमृद्नाच्छाल्वराज्ञो नराधिप	BR-01-07-096-037c
अस्त्रैरस्त्राणि संवार्य शाल्वराज्ञः स कौरवः	BR-01-07-096-038a
भीष्मो नृपतिशार्दूल न्यवधीत्तस्य सारथिम्	BR-01-07-096-038c
अस्त्रेण चाप्यथैकेन न्यवधीत्तुरगोत्तमान्	BR-01-07-096-038e
कन्याहेतोर्नरश्रेष्ठ भीष्मः शान्तनवस्तदा	BR-01-07-096-039a
जित्वा विसर्जयामास जीवन्तं नृपसत्तमम्	BR-01-07-096-039c
ततः शाल्वः स्वनगरं प्रययौ भरतर्षभ	BR-01-07-096-039e
राजानो ये च तत्रासन्स्वयंवरदिदृक्षवः	BR-01-07-096-040a
स्वान्येव तेऽपि राष्ट्राणि जग्मुः परपुरञ्जय	BR-01-07-096-040c
एवं विजित्य ताः कन्या भीष्मः प्रहरतां वरः	BR-01-07-096-041a
प्रययौ हास्तिनपुरं यत्र राजा स कौरवः	BR-01-07-096-041c
सोऽचिरेणैव कालेन अत्यक्रामन्नराधिप	BR-01-07-096-042a
वनानि सरितश्चैव शैलांश्च विविधद्रुमान्	BR-01-07-096-042c
अक्षतः क्षपयित्वारीन्सङ्ख्येऽसङ्ख्येयविक्रमः	BR-01-07-096-043a
आनयामास काश्यस्य सुताः सागरगासुतः	BR-01-07-096-043c
स्नुषा इव स धर्मात्मा भगिन्य इव चानुजाः	BR-01-07-096-044a
यथा दुहितरश्चैव प्रतिगृह्य ययौ कुरून्	BR-01-07-096-044c
ताः सर्वा गुणसम्पन्ना भ्राता भ्रात्रे यवीयसे	BR-01-07-096-045a
भीष्मो विचित्रवीर्याय प्रददौ विक्रमाहृताः	BR-01-07-096-045c
सतां धर्मेण धर्मज्ञः कृत्वा कर्मातिमानुषम्	BR-01-07-096-046a
भ्रातुर्विचित्रवीर्यस्य विवाहायोपचक्रमे	BR-01-07-096-046c
सत्यवत्या सह मिथः कृत्वा निश्चयमात्मवान्	BR-01-07-096-046e
विवाहं कारयिष्यन्तं भीष्मं काशिपतेः सुता	BR-01-07-096-047a
ज्येष्ठा तासामिदं वाक्यमब्रवीद्ध सती तदा	BR-01-07-096-047c
मया सौभपतिः पूर्वं मनसाभिवृतः पतिः	BR-01-07-096-048a
तेन चास्मि वृता पूर्वमेष कामश्च मे पितुः	BR-01-07-096-048c
मया वरयितव्योऽभूच्छाल्वस्तस्मिन्स्वयंवरे	BR-01-07-096-049a
एतद्विज्ञाय धर्मज्ञ ततस्त्वं धर्ममाचर	BR-01-07-096-049c
एवमुक्तस्तया भीष्मः कन्यया विप्रसंसदि	BR-01-07-096-050a
चिन्तामभ्यगमद्वीरो युक्तां तस्यैव कर्मणः	BR-01-07-096-050c
स विनिश्चित्य धर्मज्ञो ब्राह्मणैर्वेदपारगैः	BR-01-07-096-051a
अनुजज्ञे तदा ज्येष्टामम्बां काशिपतेः सुताम्	BR-01-07-096-051c
अम्बिकाम्बालिके भार्ये प्रादाद्भ्रात्रे यवीयसे	BR-01-07-096-052a
भीष्मो विचित्रवीर्याय विधिदृष्टेन कर्मणा	BR-01-07-096-052c
तयोः पाणिं गृहीत्वा स रूपयौवनदर्पितः	BR-01-07-096-053a
विचित्रवीर्यो धर्मात्मा कामात्मा समपद्यत	BR-01-07-096-053c
ते चापि बृहती श्यामे नीलकुञ्चितमूर्धजे	BR-01-07-096-054a
रक्ततुङ्गनखोपेते पीनश्रोणिपयोधरे	BR-01-07-096-054c
आत्मनः प्रतिरूपोऽसौ लब्धः पतिरिति स्थिते	BR-01-07-096-055a
विचित्रवीर्यं कल्याणं पूजयामासतुस्तु ते	BR-01-07-096-055c
स चाश्विरूपसदृशो देवसत्त्वपराक्रमः	BR-01-07-096-056a
सर्वासामेव नारीणां चित्तप्रमथनोऽभवत्	BR-01-07-096-056c
ताभ्यां सह समाः सप्त विहरन्पृथिवीपतिः	BR-01-07-096-057a
विचित्रवीर्यस्तरुणो यक्ष्माणं समपद्यत	BR-01-07-096-057c
सुहृदां यतमानानामाप्तैः सह चिकित्सकैः	BR-01-07-096-058a
जगामास्तमिवादित्यः कौरव्यो यमसादनम्	BR-01-07-096-058c
प्रेतकार्याणि सर्वाणि तस्य सम्यगकारयत्	BR-01-07-096-059a
राज्ञो विचित्रवीर्यस्य सत्यवत्या मते स्थितः	BR-01-07-096-059c
ऋत्विग्भिः सहितो भीष्मः सर्वैश्च कुरुपुङ्गवैः	BR-01-07-096-059e
	
	
वैशम्पायन उवाच	BR-01-07-097-001
ततः सत्यवती दीना कृपणा पुत्रगृद्धिनी	BR-01-07-097-001a
पुत्रस्य कृत्वा कार्याणि स्नुषाभ्यां सह भारत	BR-01-07-097-001c
धर्मं च पितृवंशं च मातृवंशं च मानिनी	BR-01-07-097-002a
प्रसमीक्ष्य महाभागा गाङ्गेयं वाक्यमब्रवीत्	BR-01-07-097-002c
शन्तनोर्धर्मनित्यस्य कौरव्यस्य यशस्विनः	BR-01-07-097-003a
त्वयि पिण्डश्च कीर्तिश्च सन्तानं च प्रतिष्ठितम्	BR-01-07-097-003c
यथा कर्म शुभं कृत्वा स्वर्गोपगमनं ध्रुवम्	BR-01-07-097-004a
यथा चायुर्ध्रुवं सत्ये त्वयि धर्मस्तथा ध्रुवः	BR-01-07-097-004c
वेत्थ धर्मांश्च धर्मज्ञ समासेनेतरेण च	BR-01-07-097-005a
विविधास्त्वं श्रुतीर्वेत्थ वेत्थ वेदांश्च सर्वशः	BR-01-07-097-005c
व्यवस्थानं च ते धर्मे कुलाचारं च लक्षये	BR-01-07-097-006a
प्रतिपत्तिं च कृच्छ्रेषु शुक्राङ्गिरसयोरिव	BR-01-07-097-006c
तस्मात्सुभृशमाश्वस्य त्वयि धर्मभृतां वर	BR-01-07-097-007a
कार्ये त्वां विनियोक्ष्यामि तच्छ्रुत्वा कर्तुमर्हसि	BR-01-07-097-007c
मम पुत्रस्तव भ्राता वीर्यवान्सुप्रियश्च ते	BR-01-07-097-008a
बाल एव गतः स्वर्गमपुत्रः पुरुषर्षभ	BR-01-07-097-008c
इमे महिष्यौ भ्रातुस्ते काशिराजसुते शुभे	BR-01-07-097-009a
रूपयौवनसम्पन्ने पुत्रकामे च भारत	BR-01-07-097-009c
तयोरुत्पादयापत्यं सन्तानाय कुलस्य नः	BR-01-07-097-010a
मन्नियोगान्महाभाग धर्मं कर्तुमिहार्हसि	BR-01-07-097-010c
राज्ये चैवाभिषिच्यस्व भारताननुशाधि च	BR-01-07-097-011a
दारांश्च कुरु धर्मेण मा निमज्जीः पितामहान्	BR-01-07-097-011c
तथोच्यमानो मात्रा च सुहृद्भिश्च परन्तपः	BR-01-07-097-012a
प्रत्युवाच स धर्मात्मा धर्म्यमेवोत्तरं वचः	BR-01-07-097-012c
असंशयं परो धर्मस्त्वया मातरुदाहृतः	BR-01-07-097-013a
त्वमपत्यं प्रति च मे प्रतिज्ञां वेत्थ वै पराम्	BR-01-07-097-013c
जानासि च यथावृत्तं शुल्कहेतोस्त्वदन्तरे	BR-01-07-097-014a
स सत्यवति सत्यं ते प्रतिजानाम्यहं पुनः	BR-01-07-097-014c
परित्यजेयं त्रैलोक्यं राज्यं देवेषु वा पुनः	BR-01-07-097-015a
यद्वाप्यधिकमेताभ्यां न तु सत्यं कथञ्चन	BR-01-07-097-015c
त्यजेच्च पृथिवी गन्धमापश्च रसमात्मनः	BR-01-07-097-016a
ज्योतिस्तथा त्यजेद्रूपं वायुः स्पर्शगुणं त्यजेत्	BR-01-07-097-016c
प्रभां समुत्सृजेदर्को धूमकेतुस्तथोष्णताम्	BR-01-07-097-017a
त्यजेच्छब्दं तथाकाशः सोमः शीतांशुतां त्यजेत्	BR-01-07-097-017c
विक्रमं वृत्रहा जह्याद्धर्मं जह्याच्च धर्मराट्	BR-01-07-097-018a
न त्वहं सत्यमुत्स्रष्टुं व्यवसेयं कथञ्चन	BR-01-07-097-018c
एवमुक्ता तु पुत्रेण भूरिद्रविणतेजसा	BR-01-07-097-019a
माता सत्यवती भीष्ममुवाच तदनन्तरम्	BR-01-07-097-019c
जानामि ते स्थितिं सत्ये परां सत्यपराक्रम	BR-01-07-097-020a
इच्छन्सृजेथास्त्रीँल्लोकानन्यांस्त्वं स्वेन तेजसा	BR-01-07-097-020c
जानामि चैव सत्यं तन्मदर्थं यदभाषथाः	BR-01-07-097-021a
आपद्धर्ममवेक्षस्व वह पैतामहीं धुरम्	BR-01-07-097-021c
यथा ते कुलतन्तुश्च धर्मश्च न पराभवेत्	BR-01-07-097-022a
सुहृदश्च प्रहृष्येरंस्तथा कुरु परन्तप	BR-01-07-097-022c
लालप्यमानां तामेवं कृपणां पुत्रगृद्धिनीम्	BR-01-07-097-023a
धर्मादपेतं ब्रुवतीं भीष्मो भूयोऽब्रवीदिदम्	BR-01-07-097-023c
राज्ञि धर्मानवेक्षस्व मा नः सर्वान्व्यनीनशः	BR-01-07-097-024a
सत्याच्च्युतिः क्षत्रियस्य न धर्मेषु प्रशस्यते	BR-01-07-097-024c
शन्तनोरपि सन्तानं यथा स्यादक्षयं भुवि	BR-01-07-097-025a
तत्ते धर्मं प्रवक्ष्यामि क्षात्रं राज्ञि सनातनम्	BR-01-07-097-025c
श्रुत्वा तं प्रतिपद्येथाः प्राज्ञैः सह पुरोहितैः	BR-01-07-097-026a
आपद्धर्मार्थकुशलैर्लोकतन्त्रमवेक्ष्य च	BR-01-07-097-026c
	
	
भीष्म उवाच	BR-01-07-098-001
जामदग्न्येन रामेण पितुर्वधममृष्यता	BR-01-07-098-001a
क्रुद्धेन च महाभागे हैहयाधिपतिर्हतः	BR-01-07-098-001c
शतानि दश बाहूनां निकृत्तान्यर्जुनस्य वै	BR-01-07-098-001e
पुनश्च धनुरादाय महास्त्राणि प्रमुञ्चता	BR-01-07-098-002a
निर्दग्धं क्षत्रमसकृद्रथेन जयता महीम्	BR-01-07-098-002c
एवमुच्चावचैरस्त्रैर्भार्गवेण महात्मना	BR-01-07-098-003a
त्रिःसप्तकृत्वः पृथिवी कृता निःक्षत्रिया पुरा	BR-01-07-098-003c
ततः सम्भूय सर्वाभिः क्षत्रियाभिः समन्ततः	BR-01-07-098-004a
उत्पादितान्यपत्यानि ब्राह्मणैर्नियतात्मभिः	BR-01-07-098-004c
पाणिग्राहस्य तनय इति वेदेषु निश्चितम्	BR-01-07-098-005a
धर्मं मनसि संस्थाप्य ब्राह्मणांस्ताः समभ्ययुः	BR-01-07-098-005c
लोकेऽप्याचरितो दृष्टः क्षत्रियाणां पुनर्भवः	BR-01-07-098-005e
अथोतथ्य इति ख्यात आसीद्धीमानृषिः पुरा	BR-01-07-098-006a
ममता नाम तस्यासीद्भार्या परमसम्मता	BR-01-07-098-006c
उतथ्यस्य यवीयांस्तु पुरोधास्त्रिदिवौकसाम्	BR-01-07-098-007a
बृहस्पतिर्बृहत्तेजा ममतां सोऽन्वपद्यत	BR-01-07-098-007c
उवाच ममता तं तु देवरं वदतां वरम्	BR-01-07-098-008a
अन्तर्वत्नी अहं भ्रात्रा ज्येष्ठेनारम्यतामिति	BR-01-07-098-008c
अयं च मे महाभाग कुक्षावेव बृहस्पते	BR-01-07-098-009a
औतथ्यो वेदमत्रैव षडङ्गं प्रत्यधीयत	BR-01-07-098-009c
अमोघरेतास्त्वं चापि नूनं भवितुमर्हसि	BR-01-07-098-010a
तस्मादेवङ्गतेऽद्य त्वमुपारमितुमर्हसि	BR-01-07-098-010c
एवमुक्तस्तया सम्यग्बृहत्तेजा बृहस्पतिः	BR-01-07-098-011a
कामात्मानं तदात्मानं न शशाक नियच्छितुम्	BR-01-07-098-011c
सम्बभूव ततः कामी तया सार्धमकामया	BR-01-07-098-012a
उत्सृजन्तं तु तं रेतः स गर्भस्थोऽभ्यभाषत	BR-01-07-098-012c
भोस्तात कन्यस वदे द्वयोर्नास्त्यत्र सम्भवः	BR-01-07-098-013a
अमोघशुक्रश्च भवान्पूर्वं चाहमिहागतः	BR-01-07-098-013c
शशाप तं ततः क्रुद्ध एवमुक्तो बृहस्पतिः	BR-01-07-098-014a
उतथ्यपुत्रं गर्भस्थं निर्भर्त्स्य भगवानृषिः	BR-01-07-098-014c
यस्मात्त्वमीदृशे काले सर्वभूतेप्सिते सति	BR-01-07-098-015a
एवमात्थ वचस्तस्मात्तमो दीर्घं प्रवेक्ष्यसि	BR-01-07-098-015c
स वै दीर्घतमा नाम शापादृषिरजायत	BR-01-07-098-016a
बृहस्पतेर्बृहत्कीर्तेर्बृहस्पतिरिवौजसा	BR-01-07-098-016c
स पुत्राञ्जनयामास गौतमादीन्महायशाः	BR-01-07-098-017a
ऋषेरुतथ्यस्य तदा सन्तानकुलवृद्धये	BR-01-07-098-017c
लोभमोहाभिभूतास्ते पुत्रास्तं गौतमादयः	BR-01-07-098-018a
काष्ठे समुद्गे प्रक्षिप्य गङ्गायां समवासृजन्	BR-01-07-098-018c
न स्यादन्धश्च वृद्धश्च भर्तव्योऽयमिति स्म ते	BR-01-07-098-019a
चिन्तयित्वा ततः क्रूराः प्रतिजग्मुरथो गृहान्	BR-01-07-098-019c
सोऽनुस्रोतस्तदा राजन्प्लवमान ऋषिस्ततः	BR-01-07-098-020a
जगाम सुबहून्देशानन्धस्तेनोडुपेन ह	BR-01-07-098-020c
तं तु राजा बलिर्नाम सर्वधर्मविशारदः	BR-01-07-098-021a
अपश्यन्मज्जनगतः स्रोतसाभ्याशमागतम्	BR-01-07-098-021c
जग्राह चैनं धर्मात्मा बलिः सत्यपराक्रमः	BR-01-07-098-022a
ज्ञात्वा चैनं स वव्रेऽथ पुत्रार्थं मनुजर्षभ	BR-01-07-098-022c
सन्तानार्थं महाभाग भार्यासु मम मानद	BR-01-07-098-023a
पुत्रान्धर्मार्थकुशलानुत्पादयितुमर्हसि	BR-01-07-098-023c
एवमुक्तः स तेजस्वी तं तथेत्युक्तवानृषिः	BR-01-07-098-024a
तस्मै स राजा स्वां भार्यां सुदेष्णां प्राहिणोत्तदा	BR-01-07-098-024c
अन्धं वृद्धं च तं मत्वा न सा देवी जगाम ह	BR-01-07-098-025a
स्वां तु धात्रेयिकां तस्मै वृद्धाय प्राहिणोत्तदा	BR-01-07-098-025c
तस्यां काक्षीवदादीन्स शूद्रयोनावृषिर्वशी	BR-01-07-098-026a
जनयामास धर्मात्मा पुत्रानेकादशैव तु	BR-01-07-098-026c
काक्षीवदादीन्पुत्रांस्तान्दृष्ट्वा सर्वानधीयतः	BR-01-07-098-027a
उवाच तमृषिं राजा ममैत इति वीर्यवान्	BR-01-07-098-027c
नेत्युवाच महर्षिस्तं ममैवैत इति ब्रुवन्	BR-01-07-098-028a
शूद्रयोनौ मया हीमे जाताः काक्षीवदादयः	BR-01-07-098-028c
अन्धं वृद्धं च मां मत्वा सुदेष्णा महिषी तव	BR-01-07-098-029a
अवमन्य ददौ मूढा शूद्रां धात्रेयिकां हि मे	BR-01-07-098-029c
ततः प्रसादयामास पुनस्तमृषिसत्तमम्	BR-01-07-098-030a
बलिः सुदेष्णां भार्यां च तस्मै तां प्राहिणोत्पुनः	BR-01-07-098-030c
तां स दीर्घतमाङ्गेषु स्पृष्ट्वा देवीमथाब्रवीत्	BR-01-07-098-031a
भविष्यति कुमारस्ते तेजस्वी सत्यवागिति	BR-01-07-098-031c
तत्राङ्गो नाम राजर्षिः सुदेष्णायामजायत	BR-01-07-098-032a
एवमन्ये महेष्वासा ब्राह्मणैः क्षत्रिया भुवि	BR-01-07-098-032c
जाताः परमधर्मज्ञा वीर्यवन्तो महाबलाः	BR-01-07-098-033a
एतच्छ्रुत्वा त्वमप्यत्र मातः कुरु यथेप्सितम्	BR-01-07-098-033c
	
	
भीष्म उवाच	BR-01-07-099-001
पुनर्भरतवंशस्य हेतुं सन्तानवृद्धये	BR-01-07-099-001a
वक्ष्यामि नियतं मातस्तन्मे निगदतः शृणु	BR-01-07-099-001c
ब्राह्मणो गुणवान्कश्चिद्धनेनोपनिमन्त्र्यताम्	BR-01-07-099-002a
विचित्रवीर्यक्षेत्रेषु यः समुत्पादयेत्प्रजाः	BR-01-07-099-002c
वैशम्पायन उवाच	BR-01-07-099-003
ततः सत्यवती भीष्मं वाचा संसज्जमानया	BR-01-07-099-003a
विहसन्तीव सव्रीडमिदं वचनमब्रवीत्	BR-01-07-099-003c
सत्यमेतन्महाबाहो यथा वदसि भारत	BR-01-07-099-004a
विश्वासात्ते प्रवक्ष्यामि सन्तानाय कुलस्य च	BR-01-07-099-004c
न ते शक्यमनाख्यातुमापद्धीयं तथाविधा	BR-01-07-099-004e
त्वमेव नः कुले धर्मस्त्वं सत्यं त्वं परा गतिः	BR-01-07-099-005a
तस्मान्निशम्य वाक्यं मे कुरुष्व यदनन्तरम्	BR-01-07-099-005c
धर्मयुक्तस्य धर्मात्मन्पितुरासीत्तरी मम	BR-01-07-099-006a
सा कदाचिदहं तत्र गता प्रथमयौवने	BR-01-07-099-006c
अथ धर्मभृतां श्रेष्ठः परमर्षिः पराशरः	BR-01-07-099-007a
आजगाम तरीं धीमांस्तरिष्यन्यमुनां नदीम्	BR-01-07-099-007c
स तार्यमाणो यमुनां मामुपेत्याब्रवीत्तदा	BR-01-07-099-008a
सान्त्वपूर्वं मुनिश्रेष्ठः कामार्तो मधुरं बहु	BR-01-07-099-008c
तमहं शापभीता च पितुर्भीता च भारत	BR-01-07-099-009a
वरैरसुलभैरुक्ता न प्रत्याख्यातुमुत्सहे	BR-01-07-099-009c
अभिभूय स मां बालां तेजसा वशमानयत्	BR-01-07-099-010a
तमसा लोकमावृत्य नौगतामेव भारत	BR-01-07-099-010c
मत्स्यगन्धो महानासीत्पुरा मम जुगुप्सितः	BR-01-07-099-011a
तमपास्य शुभं गन्धमिमं प्रादात्स मे मुनिः	BR-01-07-099-011c
ततो मामाह स मुनिर्गर्भमुत्सृज्य मामकम्	BR-01-07-099-012a
द्वीपेऽस्या एव सरितः कन्यैव त्वं भविष्यसि	BR-01-07-099-012c
पाराशर्यो महायोगी स बभूव महानृषिः	BR-01-07-099-013a
कन्यापुत्रो मम पुरा द्वैपायन इति स्मृतः	BR-01-07-099-013c
यो व्यस्य वेदांश्चतुरस्तपसा भगवानृषिः	BR-01-07-099-014a
लोके व्यासत्वमापेदे कार्ष्ण्यात्कृष्णत्वमेव च	BR-01-07-099-014c
सत्यवादी शमपरस्तपस्वी दग्धकिल्बिषः	BR-01-07-099-015a
स नियुक्तो मया व्यक्तं त्वया च अमितद्युते	BR-01-07-099-015c
भ्रातुः क्षेत्रेषु कल्याणमपत्यं जनयिष्यति	BR-01-07-099-015e
स हि मामुक्तवांस्तत्र स्मरेः कृत्येषु मामिति	BR-01-07-099-016a
तं स्मरिष्ये महाबाहो यदि भीष्म त्वमिच्छसि	BR-01-07-099-016c
तव ह्यनुमते भीष्म नियतं स महातपाः	BR-01-07-099-017a
विचित्रवीर्यक्षेत्रेषु पुत्रानुत्पादयिष्यति	BR-01-07-099-017c
महर्षेः कीर्तने तस्य भीष्मः प्राञ्जलिरब्रवीत्	BR-01-07-099-018a
धर्ममर्थं च कामं च त्रीनेतान्योऽनुपश्यति	BR-01-07-099-018c
अर्थमर्थानुबन्धं च धर्मं धर्मानुबन्धनम्	BR-01-07-099-019a
कामं कामानुबन्धं च विपरीतान्पृथक्पृथक्	BR-01-07-099-019c
यो विचिन्त्य धिया सम्यग्व्यवस्यति स बुद्धिमान्	BR-01-07-099-019e
तदिदं धर्मयुक्तं च हितं चैव कुलस्य नः	BR-01-07-099-020a
उक्तं भवत्या यच्छ्रेयः परमं रोचते मम	BR-01-07-099-020c
ततस्तस्मिन्प्रतिज्ञाते भीष्मेण कुरुनन्दन	BR-01-07-099-021a
कृष्णद्वैपायनं काली चिन्तयामास वै मुनिम्	BR-01-07-099-021c
स वेदान्विब्रुवन्धीमान्मातुर्विज्ञाय चिन्तितम्	BR-01-07-099-022a
प्रादुर्बभूवाविदितः क्षणेन कुरुनन्दन	BR-01-07-099-022c
तस्मै पूजां तदा दत्त्वा सुताय विधिपूर्वकम्	BR-01-07-099-023a
परिष्वज्य च बाहुभ्यां प्रस्नवैरभिषिच्य च	BR-01-07-099-023c
मुमोच बाष्पं दाशेयी पुत्रं दृष्ट्वा चिरस्य तम्	BR-01-07-099-023e
तामद्भिः परिषिच्यार्तां महर्षिरभिवाद्य च	BR-01-07-099-024a
मातरं पूर्वजः पुत्रो व्यासो वचनमब्रवीत्	BR-01-07-099-024c
भवत्या यदभिप्रेतं तदहं कर्तुमागतः	BR-01-07-099-025a
शाधि मां धर्मतत्त्वज्ञे करवाणि प्रियं तव	BR-01-07-099-025c
तस्मै पूजां ततोऽकार्षीत्पुरोधाः परमर्षये	BR-01-07-099-026a
स च तां प्रतिजग्राह विधिवन्मन्त्रपूर्वकम्	BR-01-07-099-026c
तमासनगतं माता पृष्ट्वा कुशलमव्ययम्	BR-01-07-099-027a
सत्यवत्यभिवीक्ष्यैनमुवाचेदमनन्तरम्	BR-01-07-099-027c
मातापित्रोः प्रजायन्ते पुत्राः साधारणाः कवे	BR-01-07-099-028a
तेषां पिता यथा स्वामी तथा माता न संशयः	BR-01-07-099-028c
विधातृविहितः स त्वं यथा मे प्रथमः सुतः	BR-01-07-099-029a
विचित्रवीर्यो ब्रह्मर्षे तथा मेऽवरजः सुतः	BR-01-07-099-029c
यथैव पितृतो भीष्मस्तथा त्वमपि मातृतः	BR-01-07-099-030a
भ्राता विचित्रवीर्यस्य यथा वा पुत्र मन्यसे	BR-01-07-099-030c
अयं शान्तनवः सत्यं पालयन्सत्यविक्रमः	BR-01-07-099-031a
बुद्धिं न कुरुतेऽपत्ये तथा राज्यानुशासने	BR-01-07-099-031c
स त्वं व्यपेक्षया भ्रातुः सन्तानाय कुलस्य च	BR-01-07-099-032a
भीष्मस्य चास्य वचनान्नियोगाच्च ममानघ	BR-01-07-099-032c
अनुक्रोशाच्च भूतानां सर्वेषां रक्षणाय च	BR-01-07-099-033a
आनृशंस्येन यद्ब्रूयां तच्छ्रुत्वा कर्तुमर्हसि	BR-01-07-099-033c
यवीयसस्तव भ्रातुर्भार्ये सुरसुतोपमे	BR-01-07-099-034a
रूपयौवनसम्पन्ने पुत्रकामे च धर्मतः	BR-01-07-099-034c
तयोरुत्पादयापत्यं समर्थो ह्यसि पुत्रक	BR-01-07-099-035a
अनुरूपं कुलस्यास्य सन्तत्याः प्रसवस्य च	BR-01-07-099-035c
व्यास उवाच	BR-01-07-099-036
वेत्थ धर्मं सत्यवति परं चापरमेव च	BR-01-07-099-036a
यथा च तव धर्मज्ञे धर्मे प्रणिहिता मतिः	BR-01-07-099-036c
तस्मादहं त्वन्नियोगाद्धर्ममुद्दिश्य कारणम्	BR-01-07-099-037a
ईप्सितं ते करिष्यामि दृष्टं ह्येतत्पुरातनम्	BR-01-07-099-037c
भ्रातुः पुत्रान्प्रदास्यामि मित्रावरुणयोः समान्	BR-01-07-099-038a
व्रतं चरेतां ते देव्यौ निर्दिष्टमिह यन्मया	BR-01-07-099-038c
संवत्सरं यथान्यायं ततः शुद्धे भविष्यतः	BR-01-07-099-039a
न हि मामव्रतोपेता उपेयात्काचिदङ्गना	BR-01-07-099-039c
सत्यवत्युवाच	BR-01-07-099-040
यथा सद्यः प्रपद्येत देवी गर्भं तथा कुरु	BR-01-07-099-040a
अराजकेषु राष्ट्रेषु नास्ति वृष्टिर्न देवताः	BR-01-07-099-040c
कथमराजकं राष्ट्रं शक्यं धारयितुं प्रभो	BR-01-07-099-041a
तस्माद्गर्भं समाधत्स्व भीष्मस्तं वर्धयिष्यति	BR-01-07-099-041c
व्यास उवाच	BR-01-07-099-042
यदि पुत्रः प्रदातव्यो मया क्षिप्रमकालिकम्	BR-01-07-099-042a
विरूपतां मे सहतामेतदस्याः परं व्रतम्	BR-01-07-099-042c
यदि मे सहते गन्धं रूपं वेषं तथा वपुः	BR-01-07-099-043a
अद्यैव गर्भं कौसल्या विशिष्टं प्रतिपद्यताम्	BR-01-07-099-043c
वैशम्पायन उवाच	BR-01-07-099-044
समागमनमाकाङ्क्षन्निति सोऽन्तर्हितो मुनिः	BR-01-07-099-044a
ततोऽभिगम्य सा देवी स्नुषां रहसि सङ्गताम्	BR-01-07-099-044c
धर्म्यमर्थसमायुक्तमुवाच वचनं हितम्	BR-01-07-099-044e
कौसल्ये धर्मतन्त्रं यद्ब्रवीमि त्वां निबोध मे	BR-01-07-099-045a
भरतानां समुच्छेदो व्यक्तं मद्भाग्यसङ्क्षयात्	BR-01-07-099-045c
व्यथितां मां च सम्प्रेक्ष्य पितृवंशं च पीडितम्	BR-01-07-099-046a
भीष्मो बुद्धिमदान्मेऽत्र धर्मस्य च विवृद्धये	BR-01-07-099-046c
सा च बुद्धिस्तवाधीना पुत्रि ज्ञातं मयेति ह	BR-01-07-099-047a
नष्टं च भारतं वंशं पुनरेव समुद्धर	BR-01-07-099-047c
पुत्रं जनय सुश्रोणि देवराजसमप्रभम्	BR-01-07-099-048a
स हि राज्यधुरं गुर्वीमुद्वक्ष्यति कुलस्य नः	BR-01-07-099-048c
सा धर्मतोऽनुनीयैनां कथञ्चिद्धर्मचारिणीम्	BR-01-07-099-049a
भोजयामास विप्रांश्च देवर्षीनतिथींस्तथा	BR-01-07-099-049c
	
	
	
वैशम्पायन उवाच	BR-01-07-100-001   
ततः सत्यवती काले वधूं स्नातामृतौ तदा	BR-01-07-100-001a  
संवेशयन्ती शयने शनकैर्वाक्यमब्रवीत्	BR-01-07-100-001c  
कौसल्ये देवरस्तेऽस्ति सोऽद्य त्वानुप्रवेक्ष्यति	BR-01-07-100-002a  
अप्रमत्ता प्रतीक्षैनं निशीथे आगमिष्यति	BR-01-07-100-002c  
श्वश्र्वास्तद्वचनं श्रुत्वा शयाना शयने शुभे	BR-01-07-100-003a  
साचिन्तयत्तदा भीष्ममन्यांश्च कुरुपुङ्गवान्	BR-01-07-100-003c  
ततोऽम्बिकायां प्रथमं नियुक्तः सत्यवागृषिः	BR-01-07-100-004a  
दीप्यमानेषु दीपेषु शयनं प्रविवेश ह	BR-01-07-100-004c  
तस्य कृष्णस्य कपिला जटा दीप्ते च लोचने	BR-01-07-100-005a  
बभ्रूणि चैव श्मश्रूणि दृष्ट्वा देवी न्यमीलयत्	BR-01-07-100-005c  
सम्बभूव तया रात्रौ मातुः प्रियचिकीर्षया	BR-01-07-100-006a  
भयात्काशिसुता तं तु नाशक्नोदभिवीक्षितुम्	BR-01-07-100-006c  
ततो निष्क्रान्तमासाद्य माता पुत्रमथाब्रवीत्	BR-01-07-100-007a  
अप्यस्यां गुणवान्पुत्र राजपुत्रो भविष्यति	BR-01-07-100-007c  
निशम्य तद्वचो मातुर्व्यासः परमबुद्धिमान्	BR-01-07-100-008a  
प्रोवाचातीन्द्रियज्ञानो विधिना सम्प्रचोदितः	BR-01-07-100-008c  
नागायुतसमप्राणो विद्वान्राजर्षिसत्तमः	BR-01-07-100-009a  
महाभागो महावीर्यो महाबुद्धिर्भविष्यति	BR-01-07-100-009c  
तस्य चापि शतं पुत्रा भविष्यन्ति महाबलाः	BR-01-07-100-010a  
किं तु मातुः स वैगुण्यादन्ध एव भविष्यति	BR-01-07-100-010c  
तस्य तद्वचनं श्रुत्वा माता पुत्रमथाब्रवीत्	BR-01-07-100-011a  
नान्धः कुरूणां नृपतिरनुरूपस्तपोधन	BR-01-07-100-011c  
ज्ञातिवंशस्य गोप्तारं पितॄणां वंशवर्धनम्	BR-01-07-100-012a  
द्वितीयं कुरुवंशस्य राजानं दातुमर्हसि	BR-01-07-100-012c  
स तथेति प्रतिज्ञाय निश्चक्राम महातपाः	BR-01-07-100-013a  
सापि कालेन कौसल्या सुषुवेऽन्धं तमात्मजम्	BR-01-07-100-013c  
पुनरेव तु सा देवी परिभाष्य स्नुषां ततः	BR-01-07-100-014a  
ऋषिमावाहयत्सत्या यथापूर्वमनिन्दिता	BR-01-07-100-014c  
ततस्तेनैव विधिना महर्षिस्तामपद्यत	BR-01-07-100-015a  
अम्बालिकामथाभ्यागादृषिं दृष्ट्वा च सापि तम्	BR-01-07-100-015c  
विषण्णा पाण्डुसङ्काशा समपद्यत भारत	BR-01-07-100-015e  
तां भीतां पाण्डुसङ्काशां विषण्णां प्रेक्ष्य पार्थिव	BR-01-07-100-016a  
व्यासः सत्यवतीपुत्र इदं वचनमब्रवीत्	BR-01-07-100-016c  
यस्मात्पाण्डुत्वमापन्ना विरूपं प्रेक्ष्य मामपि	BR-01-07-100-017a  
तस्मादेष सुतस्तुभ्यं पाण्डुरेव भविष्यति	BR-01-07-100-017c  
नाम चास्य तदेवेह भविष्यति शुभानने	BR-01-07-100-018a  
इत्युक्त्वा स निराक्रामद्भगवानृषिसत्तमः	BR-01-07-100-018c  
ततो निष्क्रान्तमालोक्य सत्या पुत्रमभाषत	BR-01-07-100-019a  
शशंस स पुनर्मात्रे तस्य बालस्य पाण्डुताम्	BR-01-07-100-019c  
तं माता पुनरेवान्यमेकं पुत्रमयाचत	BR-01-07-100-020a  
तथेति च महर्षिस्तां मातरं प्रत्यभाषत	BR-01-07-100-020c  
ततः कुमारं सा देवी प्राप्तकालमजीजनत्	BR-01-07-100-021a  
पाण्डुं लक्षणसम्पन्नं दीप्यमानमिव श्रिया	BR-01-07-100-021c  
तस्य पुत्रा महेष्वासा जज्ञिरे पञ्च पाण्डवाः	BR-01-07-100-021e 
ऋतुकाले ततो ज्येष्ठां वधूं तस्मै न्ययोजयत्	BR-01-07-100-022a  
सा तु रूपं च गन्धं च महर्षेः प्रविचिन्त्य तम्	BR-01-07-100-022c  
नाकरोद्वचनं देव्या भयात्सुरसुतोपमा	BR-01-07-100-022e  
ततः स्वैर्भूषणैर्दासीं भूषयित्वाप्सरोपमाम्	BR-01-07-100-023a  
प्रेषयामास कृष्णाय ततः काशिपतेः सुता	BR-01-07-100-023c  
दासी ऋषिमनुप्राप्तं प्रत्युद्गम्याभिवाद्य च	BR-01-07-100-024a  
संविवेशाभ्यनुज्ञाता सत्कृत्योपचचार ह	BR-01-07-100-024c  
कामोपभोगेन तु स तस्यां तुष्टिमगादृषिः	BR-01-07-100-025a  
तया सहोषितो रात्रिं महर्षिः प्रीयमाणया	BR-01-07-100-025c  
उत्तिष्ठन्नब्रवीदेनामभुजिष्या भविष्यसि	BR-01-07-100-026a  
अयं च ते शुभे गर्भः श्रीमानुदरमागतः	BR-01-07-100-026c  
धर्मात्मा भविता लोके सर्वबुद्धिमतां वरः	BR-01-07-100-026e  
स जज्ञे विदुरो नाम कृष्णद्वैपायनात्मजः	BR-01-07-100-027a  
धृतराष्ट्रस्य च भ्राता पाण्डोश्चामितबुद्धिमान्	BR-01-07-100-027c  
धर्मो विदुररूपेण शापात्तस्य महात्मनः	BR-01-07-100-028a  
माण्डव्यस्यार्थतत्त्वज्ञः कामक्रोधविवर्जितः	BR-01-07-100-028c  
स धर्मस्यानृणो भूत्वा पुनर्मात्रा समेत्य च	BR-01-07-100-029a  
तस्यै गर्भं समावेद्य तत्रैवान्तरधीयत	BR-01-07-100-029c  
एवं विचित्रवीर्यस्य क्षेत्रे द्वैपायनादपि	BR-01-07-100-030a  
जज्ञिरे देवगर्भाभाः कुरुवंशविवर्धनाः	BR-01-07-100-030c  
	
	
	
जनमेजय उवाच	BR-01-07-101-001    
किं कृतं कर्म धर्मेण येन शापमुपेयिवान्	BR-01-07-101-001a
कस्य शापाच्च ब्रह्मर्षे शूद्रयोनावजायत	BR-01-07-101-001c
वैशम्पायन उवाच	BR-01-07-101-002    
बभूव ब्राह्मणः कश्चिन्माण्डव्य इति विश्रुतः	BR-01-07-101-002a
धृतिमान्सर्वधर्मज्ञः सत्ये तपसि च स्थितः	BR-01-07-101-002c
स आश्रमपदद्वारि वृक्षमूले महातपाः	BR-01-07-101-003a
ऊर्ध्वबाहुर्महायोगी तस्थौ मौनव्रतान्वितः	BR-01-07-101-003c
तस्य कालेन महता तस्मिंस्तपसि तिष्ठतः	BR-01-07-101-004a
तमाश्रमपदं प्राप्ता दस्यवो लोप्त्रहारिणः	BR-01-07-101-004c
अनुसार्यमाणा बहुभी रक्षिभिर्भरतर्षभ	BR-01-07-101-004e
ते तस्यावसथे लोप्त्रं निदधुः कुरुसत्तम	BR-01-07-101-005a
निधाय च भयाल्लीनास्तत्रैवान्वागते बले	BR-01-07-101-005c
तेषु लीनेष्वथो शीघ्रं ततस्तद्रक्षिणां बलम्	BR-01-07-101-006a
आजगाम ततोऽपश्यंस्तमृषिं तस्करानुगाः	BR-01-07-101-006c
तमपृच्छंस्ततो राजंस्तथावृत्तं तपोधनम्	BR-01-07-101-007a
कतरेण पथा याता दस्यवो द्विजसत्तम	BR-01-07-101-007c
तेन गच्छामहे ब्रह्मन्पथा शीघ्रतरं वयम्	BR-01-07-101-007e
तथा तु रक्षिणां तेषां ब्रुवतां स तपोधनः	BR-01-07-101-008a
न किञ्चिद्वचनं राजन्नवदत्साध्वसाधु वा	BR-01-07-101-008c
ततस्ते राजपुरुषा विचिन्वानास्तदाश्रमम्	BR-01-07-101-009a
ददृशुस्तत्र सल्लीनांस्तांश्चोरान्द्रव्यमेव च	BR-01-07-101-009c
ततः शङ्का समभवद्रक्षिणां तं मुनिं प्रति	BR-01-07-101-010a
संयम्यैनं ततो राज्ञे दस्यूंश्चैव न्यवेदयन्	BR-01-07-101-010c
तं राजा सह तैश्चोरैरन्वशाद्वध्यतामिति	BR-01-07-101-011a
स वध्यघातैरज्ञातः शूले प्रोतो महातपाः	BR-01-07-101-011c
ततस्ते शूलमारोप्य तं मुनिं रक्षिणस्तदा	BR-01-07-101-012a
प्रतिजग्मुर्महीपालं धनान्यादाय तान्यथ	BR-01-07-101-012c
शूलस्थः स तु धर्मात्मा कालेन महता ततः	BR-01-07-101-013a
निराहारोऽपि विप्रर्षिर्मरणं नाभ्युपागमत्	BR-01-07-101-013c
धारयामास च प्राणानृषींश्च समुपानयत्	BR-01-07-101-013e
शूलाग्रे तप्यमानेन तपस्तेन महात्मना	BR-01-07-101-014a
सन्तापं परमं जग्मुर्मुनयोऽथ परन्तप	BR-01-07-101-014c
ते रात्रौ शकुना भूत्वा संन्यवर्तन्त सर्वतः	BR-01-07-101-015a
दर्शयन्तो यथाशक्ति तमपृच्छन्द्विजोत्तमम्	BR-01-07-101-015c
श्रोतुमिच्छामहे ब्रह्मन्किं पापं कृतवानसि	BR-01-07-101-015e
ततः स मुनिशार्दूलस्तानुवाच तपोधनान्	BR-01-07-101-016a
दोषतः कं गमिष्यामि न हि मेऽन्योऽपराध्यति	BR-01-07-101-016c
राजा च तमृषिं श्रुत्वा निष्क्रम्य सह मन्त्रिभिः	BR-01-07-101-017a
प्रसादयामास तदा शूलस्थमृषिसत्तमम्	BR-01-07-101-017c
यन्मयापकृतं मोहादज्ञानादृषिसत्तम	BR-01-07-101-018a
प्रसादये त्वां तत्राहं न मे त्वं क्रोद्धुमर्हसि	BR-01-07-101-018c
एवमुक्तस्ततो राज्ञा प्रसादमकरोन्मुनिः	BR-01-07-101-019a
कृतप्रसादो राजा तं ततः समवतारयत्	BR-01-07-101-019c
अवतार्य च शूलाग्रात्तच्छूलं निश्चकर्ष ह	BR-01-07-101-020a
अशक्नुवंश्च निष्क्रष्टुं शूलं मूले स चिच्छिदे	BR-01-07-101-020c
स तथान्तर्गतेनैव शूलेन व्यचरन्मुनिः	BR-01-07-101-021a
स तेन तपसा लोकान्विजिग्ये दुर्लभान्परैः	BR-01-07-101-021c
अणीमाण्डव्य इति च ततो लोकेषु कथ्यते	BR-01-07-101-021e
स गत्वा सदनं विप्रो धर्मस्य परमार्थवित्	BR-01-07-101-022a
आसनस्थं ततो धर्मं दृष्ट्वोपालभत प्रभुः	BR-01-07-101-022c
किं नु तद्दुष्कृतं कर्म मया कृतमजानता	BR-01-07-101-023a
यस्येयं फलनिर्वृत्तिरीदृश्यासादिता मया	BR-01-07-101-023c
शीघ्रमाचक्ष्व मे तत्त्वं पश्य मे तपसो बलम्	BR-01-07-101-023e
धर्म उवाच	BR-01-07-101-024    
पतङ्गकानां पुच्छेषु त्वयेषीका प्रवेशिता	BR-01-07-101-024a
कर्मणस्तस्य ते प्राप्तं फलमेतत्तपोधन	BR-01-07-101-024c
अणीमाण्डव्य उवाच	BR-01-07-101-025    
अल्पेऽपराधे विपुलो मम दण्डस्त्वया कृतः	BR-01-07-101-025a
शूद्रयोनावतो धर्म मानुषः सम्भविष्यसि	BR-01-07-101-025c
मर्यादां स्थापयाम्यद्य लोके धर्मफलोदयाम्	BR-01-07-101-026a
आ चतुर्दशमाद्वर्षान्न भविष्यति पातकम्	BR-01-07-101-026c
परेण कुर्वतामेवं दोष एव भविष्यति	BR-01-07-101-026e
वैशम्पायन उवाच	BR-01-07-101-027    
एतेन त्वपराधेन शापात्तस्य महात्मनः	BR-01-07-101-027a
धर्मो विदुररूपेण शूद्रयोनावजायत	BR-01-07-101-027c
धर्मे चार्थे च कुशलो लोभक्रोधविवर्जितः	BR-01-07-101-028a
दीर्घदर्शी शमपरः कुरूणां च हिते रतः	BR-01-07-101-028c
	
	
	
वैशम्पायन उवाच	BR-01-07-102-01     
तेषु त्रिषु कुमारेषु जातेषु कुरुजाङ्गलम्	BR-01-07-102-01a
कुरवोऽथ कुरुक्षेत्रं त्रयमेतदवर्धत	BR-01-07-102-01c
ऊर्ध्वसस्याभवद्भूमिः सस्यानि फलवन्ति च	BR-01-07-102-02a
यथर्तुवर्षी पर्जन्यो बहुपुष्पफला द्रुमाः	BR-01-07-102-02c
वाहनानि प्रहृष्टानि मुदिता मृगपक्षिणः	BR-01-07-102-03a
गन्धवन्ति च माल्यानि रसवन्ति फलानि च	BR-01-07-102-03c
वणिग्भिश्चावकीर्यन्त नगराण्यथ शिल्पिभिः	BR-01-07-102-04a
शूराश्च कृतविद्याश्च सन्तश्च सुखिनोऽभवन्	BR-01-07-102-04c
नाभवन्दस्यवः केचिन्नाधर्मरुचयो जनाः	BR-01-07-102-05a
प्रदेशेष्वपि राष्ट्राणां कृतं युगमवर्तत	BR-01-07-102-05c
दानक्रियाधर्मशीला यज्ञव्रतपरायणाः	BR-01-07-102-06a
अन्योन्यप्रीतिसम्युक्ता व्यवर्धन्त प्रजास्तदा	BR-01-07-102-06c
मानक्रोधविहीनाश्च जना लोभविवर्जिताः	BR-01-07-102-07a
अन्योन्यमभ्यवर्धन्त धर्मोत्तरमवर्तत	BR-01-07-102-07c
तन्महोदधिवत्पूर्णं नगरं वै व्यरोचत	BR-01-07-102-08a
द्वारतोरणनिर्यूहैर्युक्तमभ्रचयोपमैः	BR-01-07-102-08c
प्रासादशतसम्बाधं महेन्द्रपुरसन्निभम्	BR-01-07-102-08e
नदीषु वनखण्डेषु वापीपल्वलसानुषु	BR-01-07-102-09a
काननेषु च रम्येषु विजह्रुर्मुदिता जनाः	BR-01-07-102-09c
उत्तरैः कुरुभिः सार्धं दक्षिणाः कुरवस्तदा	BR-01-07-102-010a
विस्पर्धमाना व्यचरंस्तथा सिद्धर्षिचारणैः	BR-01-07-102-010c
नाभवत्कृपणः कश्चिन्नाभवन्विधवाः स्त्रियः	BR-01-07-102-010e
तस्मिञ्जनपदे रम्ये बहवः कुरुभिः कृताः	BR-01-07-102-011a
कूपारामसभावाप्यो ब्राह्मणावसथास्तथा	BR-01-07-102-011c
भीष्मेण शास्त्रतो राजन्सर्वतः परिरक्षिते	BR-01-07-102-011e
बभूव रमणीयश्च चैत्ययूपशताङ्कितः	BR-01-07-102-012a
स देशः परराष्ट्राणि प्रतिगृह्याभिवर्धितः	BR-01-07-102-012c
भीष्मेण विहितं राष्ट्रे धर्मचक्रमवर्तत	BR-01-07-102-012e
क्रियमाणेषु कृत्येषु कुमाराणां महात्मनाम्	BR-01-07-102-013a
पौरजानपदाः सर्वे बभूवुः सततोत्सवाः	BR-01-07-102-013c
गृहेषु कुरुमुख्यानां पौराणां च नराधिप	BR-01-07-102-014a
दीयतां भुज्यतां चेति वाचोऽश्रूयन्त सर्वशः	BR-01-07-102-014c
धृतराष्ट्रश्च पाण्डुश्च विदुरश्च महामतिः	BR-01-07-102-015a
जन्मप्रभृति भीष्मेण पुत्रवत्परिपालिताः	BR-01-07-102-015c
संस्कारैः संस्कृतास्ते तु व्रताध्ययनसम्युताः	BR-01-07-102-016a
श्रमव्यायामकुशलाः समपद्यन्त यौवनम्	BR-01-07-102-016c
धनुर्वेदेऽश्वपृष्ठे च गदायुद्धेऽसिचर्मणि	BR-01-07-102-017a
तथैव गजशिक्षायां नीतिशास्त्रे च पारगाः	BR-01-07-102-017c
इतिहासपुराणेषु नानाशिक्षासु चाभिभो	BR-01-07-102-018a
वेदवेदाङ्गतत्त्वज्ञाः सर्वत्र कृतनिश्रमाः	BR-01-07-102-018c
पाण्डुर्धनुषि विक्रान्तो नरेभ्योऽभ्यधिकोऽभवत्	BR-01-07-102-019a
अत्यन्यान्बलवानासीद्धृतराष्ट्रो महीपतिः	BR-01-07-102-019c
त्रिषु लोकेषु न त्वासीत्कश्चिद्विदुरसम्मितः	BR-01-07-102-020a
धर्मनित्यस्ततो राजन्धर्मे च परमं गतः	BR-01-07-102-020c
प्रनष्टं शन्तनोर्वंशं समीक्ष्य पुनरुद्धृतम्	BR-01-07-102-021a
ततो निर्वचनं लोके सर्वराष्ट्रेष्ववर्तत	BR-01-07-102-021c
वीरसूनां काशिसुते देशानां कुरुजाङ्गलम्	BR-01-07-102-022a
सर्वधर्मविदां भीष्मः पुराणां गजसाह्वयम्	BR-01-07-102-022c
धृतराष्ट्रस्त्वचक्षुष्ट्वाद्राज्यं न प्रत्यपद्यत	BR-01-07-102-023a
करणत्वाच्च विदुरः पाण्डुरासीन्महीपतिः	BR-01-07-102-023c
	
	
	
भीष्म उवाच	BR-01-07-103-001    
गुणैः समुदितं सम्यगिदं नः प्रथितं कुलम्	BR-01-07-103-001a
अत्यन्यान्पृथिवीपालान्पृथिव्यामधिराज्यभाक्	BR-01-07-103-001c
रक्षितं राजभिः पूर्वैर्धर्मविद्भिर्महात्मभिः	BR-01-07-103-002a
नोत्सादमगमच्चेदं कदाचिदिह नः कुलम्	BR-01-07-103-002c
मया च सत्यवत्या च कृष्णेन च महात्मना	BR-01-07-103-003a
समवस्थापितं भूयो युष्मासु कुलतन्तुषु	BR-01-07-103-003c
वर्धते तदिदं पुत्र कुलं सागरवद्यथा	BR-01-07-103-004a
तथा मया विधातव्यं त्वया चैव विशेषतः	BR-01-07-103-004c
श्रूयते यादवी कन्या अनुरूपा कुलस्य नः	BR-01-07-103-005a
सुबलस्यात्मजा चैव तथा मद्रेश्वरस्य च	BR-01-07-103-005c
कुलीना रूपवत्यश्च नाथवत्यश्च सर्वशः	BR-01-07-103-006a
उचिताश्चैव सम्बन्धे तेऽस्माकं क्षत्रियर्षभाः	BR-01-07-103-006c
मन्ये वरयितव्यास्ता इत्यहं धीमतां वर	BR-01-07-103-007a
सन्तानार्थं कुलस्यास्य यद्वा विदुर मन्यसे	BR-01-07-103-007c
विदुर उवाच	BR-01-07-103-008    
भवान्पिता भवान्माता भवान्नः परमो गुरुः	BR-01-07-103-008a
तस्मात्स्वयं कुलस्यास्य विचार्य कुरु यद्धितम्	BR-01-07-103-008c
वैशम्पायन उवाच	BR-01-07-103-009    
अथ शुश्राव विप्रेभ्यो गान्धारीं सुबलात्मजाम्	BR-01-07-103-009a
आराध्य वरदं देवं भगनेत्रहरं हरम्	BR-01-07-103-009c
गान्धारी किल पुत्राणां शतं लेभे वरं शुभा	BR-01-07-103-009e
इति श्रुत्वा च तत्त्वेन भीष्मः कुरुपितामहः	BR-01-07-103-010a
ततो गान्धारराजस्य प्रेषयामास भारत	BR-01-07-103-010c
अचक्षुरिति तत्रासीत्सुबलस्य विचारणा	BR-01-07-103-011a
कुलं ख्यातिं च वृत्तं च बुद्ध्या तु प्रसमीक्ष्य सः	BR-01-07-103-011c
ददौ तां धृतराष्ट्राय गान्धारीं धर्मचारिणीम्	BR-01-07-103-011e
गान्धारी त्वपि शुश्राव धृतराष्ट्रमचक्षुषम्	BR-01-07-103-012a
आत्मानं दित्सितं चास्मै पित्रा मात्रा च भारत	BR-01-07-103-012c
ततः सा पट्टमादाय कृत्वा बहुगुणं शुभा	BR-01-07-103-013a
बबन्ध नेत्रे स्वे राजन्पतिव्रतपरायणा	BR-01-07-103-013c
नात्यश्नीयां पतिमहमित्येवं कृतनिश्चया	BR-01-07-103-013e
ततो गान्धारराजस्य पुत्रः शकुनिरभ्ययात्	BR-01-07-103-014a
स्वसारं परया लक्ष्म्या युक्तामादाय कौरवान्	BR-01-07-103-014c
दत्त्वा स भगिनीं वीरो यथार्हं च परिच्छदम्	BR-01-07-103-015a
पुनरायात्स्वनगरं भीष्मेण प्रतिपूजितः	BR-01-07-103-015c
गान्धार्यपि वरारोहा शीलाचारविचेष्टितैः	BR-01-07-103-016a
तुष्टिं कुरूणां सर्वेषां जनयामास भारत	BR-01-07-103-016c
वृत्तेनाराध्य तान्सर्वान्पतिव्रतपरायणा	BR-01-07-103-017a
वाचापि पुरुषानन्यान्सुव्रता नान्वकीर्तयत्	BR-01-07-103-017c
	
	
	
वैशम्पायन उवाच	BR-01-07-104-001    
शूरो नाम यदुश्रेष्ठो वसुदेवपिताभवत्	BR-01-07-104-001a
तस्य कन्या पृथा नाम रूपेणासदृशी भुवि	BR-01-07-104-001c
पैतृष्वसेयाय स तामनपत्याय वीर्यवान्	BR-01-07-104-002a
अग्र्यमग्रे प्रतिज्ञाय स्वस्यापत्यस्य वीर्यवान्	BR-01-07-104-002c
अग्रजातेति तां कन्यामग्र्यानुग्रहकाङ्क्षिणे	BR-01-07-104-003a
प्रददौ कुन्तिभोजाय सखा सख्ये महात्मने	BR-01-07-104-003c
सा नियुक्ता पितुर्गेहे देवतातिथिपूजने	BR-01-07-104-004a
उग्रं पर्यचरद्घोरं ब्राह्मणं संशितव्रतम्	BR-01-07-104-004c
निगूढनिश्चयं धर्मे यं तं दुर्वाससं विदुः	BR-01-07-104-005a
तमुग्रं संशितात्मानं सर्वयत्नैरतोषयत्	BR-01-07-104-005c
तस्यै स प्रददौ मन्त्रमापद्धर्मान्ववेक्षया	BR-01-07-104-006a
अभिचाराभिसम्युक्तमब्रवीच्चैव तां मुनिः	BR-01-07-104-006c
यं यं देवं त्वमेतेन मन्त्रेणावाहयिष्यसि	BR-01-07-104-007a
तस्य तस्य प्रसादेन पुत्रस्तव भविष्यति	BR-01-07-104-007c
तथोक्ता सा तु विप्रेण तेन कौतूहलात्तदा	BR-01-07-104-008a
कन्या सती देवमर्कमाजुहाव यशस्विनी	BR-01-07-104-008c
सा ददर्श तमायान्तं भास्करं लोकभावनम्	BR-01-07-104-009a
विस्मिता चानवद्याङ्गी दृष्ट्वा तन्महदद्भुतम्	BR-01-07-104-009c
प्रकाशकर्मा तपनस्तस्यां गर्भं दधौ ततः	BR-01-07-104-010a
अजीजनत्ततो वीरं सर्वशस्त्रभृतां वरम्	BR-01-07-104-010c
आमुक्तकवचः श्रीमान्देवगर्भः श्रियावृतः	BR-01-07-104-010e
सहजं कवचं बिभ्रत्कुण्डलोद्द्योतिताननः	BR-01-07-104-011a
अजायत सुतः कर्णः सर्वलोकेषु विश्रुतः	BR-01-07-104-011c
प्रादाच्च तस्याः कन्यात्वं पुनः स परमद्युतिः	BR-01-07-104-012a
दत्त्वा च ददतां श्रेष्ठो दिवमाचक्रमे ततः	BR-01-07-104-012c
गूहमानापचारं तं बन्धुपक्षभयात्तदा	BR-01-07-104-013a
उत्ससर्ज जले कुन्ती तं कुमारं सलक्षणम्	BR-01-07-104-013c
तमुत्सृष्टं तदा गर्भं राधाभर्ता महायशाः	BR-01-07-104-014a
पुत्रत्वे कल्पयामास सभार्यः सूतनन्दनः	BR-01-07-104-014c
नामधेयं च चक्राते तस्य बालस्य तावुभौ	BR-01-07-104-015a
वसुना सह जातोऽयं वसुषेणो भवत्विति	BR-01-07-104-015c
स वर्धमानो बलवान्सर्वास्त्रेषूद्यतोऽभवत्	BR-01-07-104-016a
आ पृष्ठतापादादित्यमुपतस्थे स वीर्यवान्	BR-01-07-104-016c
यस्मिन्काले जपन्नास्ते स वीरः सत्यसङ्गरः	BR-01-07-104-017a
नादेयं ब्राह्मणेष्वासीत्तस्मिन्काले महात्मनः	BR-01-07-104-017c
तमिन्द्रो ब्राह्मणो भूत्वा भिक्षार्थं भूतभावनः	BR-01-07-104-018a
कुण्डले प्रार्थयामास कवचं च महाद्युतिः	BR-01-07-104-018c
उत्कृत्य विमनाः स्वाङ्गात्कवचं रुधिरस्रवम्	BR-01-07-104-019a
कर्णस्तु कुण्डले छित्त्वा प्रायच्छत्स कृताञ्जलिः	BR-01-07-104-019c
शक्तिं तस्मै ददौ शक्रः विस्मितो वाक्यमब्रवीत्	BR-01-07-104-020a
देवासुरमनुष्याणां गन्धर्वोरगरक्षसाम्	BR-01-07-104-020c
यस्मै क्षेप्स्यसि रुष्टः सन्सोऽनया न भविष्यति	BR-01-07-104-020e
पुरा नाम तु तस्यासीद्वसुषेण इति श्रुतम्	BR-01-07-104-021a
ततो वैकर्तनः कर्णः कर्मणा तेन सोऽभवत्	BR-01-07-104-021c
	
	
	
	BR-01-07-105-001    वैशम्पायन उवाच
रूपसत्त्वगुणोपेता धर्मारामा महाव्रता	BR-01-07-105-001a
दुहिता कुन्तिभोजस्य कृते पित्रा स्वयंवरे	BR-01-07-105-001c
सिंहदंष्ट्रं गजस्कन्धमृषभाक्षं महाबलम्	BR-01-07-105-002a
भूमिपालसहस्राणां मध्ये पाण्डुमविन्दत	BR-01-07-105-002c
स तया कुन्तिभोजस्य दुहित्रा कुरुनन्दनः	BR-01-07-105-003a
युयुजेऽमितसौभाग्यः पौलोम्या मघवानिव	BR-01-07-105-003c
यात्वा देवव्रतेनापि मद्राणां पुटभेदनम्	BR-01-07-105-004a
विश्रुता त्रिषु लोकेषु माद्री मद्रपतेः सुता	BR-01-07-105-004c
सर्वराजसु विख्याता रूपेणासदृशी भुवि	BR-01-07-105-005a
पाण्डोरर्थे परिक्रीता धनेन महता तदा	BR-01-07-105-005c
विवाहं कारयामास भीष्मः पाण्डोर्महात्मनः	BR-01-07-105-005e
सिंहोरस्कं गजस्कन्धमृषभाक्षं मनस्विनम्	BR-01-07-105-006a
पाण्डुं दृष्ट्वा नरव्याघ्रं व्यस्मयन्त नरा भुवि	BR-01-07-105-006c
कृतोद्वाहस्ततः पाण्डुर्बलोत्साहसमन्वितः	BR-01-07-105-007a
जिगीषमाणो वसुधां ययौ शत्रूननेकशः	BR-01-07-105-007c
पूर्वमागस्कृतो गत्वा दशार्णाः समरे जिताः	BR-01-07-105-008a
पाण्डुना नरसिंहेन कौरवाणां यशोभृता	BR-01-07-105-008c
ततः सेनामुपादाय पाण्डुर्नानाविधध्वजाम्	BR-01-07-105-009a
प्रभूतहस्त्यश्वरथां पदातिगणसङ्कुलाम्	BR-01-07-105-009c
आगस्कृत्सर्ववीराणां वैरी सर्वमहीभृताम्	BR-01-07-105-010a
गोप्ता मगधराष्ट्रस्य दार्वो राजगृहे हतः	BR-01-07-105-010c
ततः कोशं समादाय वाहनानि बलानि च	BR-01-07-105-011a
पाण्डुना मिथिलां गत्वा विदेहाः समरे जिताः	BR-01-07-105-011c
तथा काशिषु सुह्मेषु पुण्ड्रेषु भरतर्षभ	BR-01-07-105-012a
स्वबाहुबलवीर्येण कुरूणामकरोद्यशः	BR-01-07-105-012c
तं शरौघमहाज्वालमस्त्रार्चिषमरिन्दमम्	BR-01-07-105-013a
पाण्डुपावकमासाद्य व्यदह्यन्त नराधिपाः	BR-01-07-105-013c
ते ससेनाः ससेनेन विध्वंसितबला नृपाः	BR-01-07-105-014a
पाण्डुना वशगाः कृत्वा करकर्मसु योजिताः	BR-01-07-105-014c
तेन ते निर्जिताः सर्वे पृथिव्यां सर्वपार्थिवाः	BR-01-07-105-015a
तमेकं मेनिरे शूरं देवेष्विव पुरन्दरम्	BR-01-07-105-015c
तं कृताञ्जलयः सर्वे प्रणता वसुधाधिपाः	BR-01-07-105-016a
उपाजग्मुर्धनं गृह्य रत्नानि विविधानि च	BR-01-07-105-016c
मणिमुक्ताप्रवालं च सुवर्णं रजतं तथा	BR-01-07-105-017a
गोरत्नान्यश्वरत्नानि रथरत्नानि कुञ्जरान्	BR-01-07-105-017c
खरोष्ट्रमहिषांश्चैव यच्च किञ्चिदजाविकम्	BR-01-07-105-018a
तत्सर्वं प्रतिजग्राह राजा नागपुराधिपः	BR-01-07-105-018c
तदादाय ययौ पाण्डुः पुनर्मुदितवाहनः	BR-01-07-105-019a
हर्षयिष्यन्स्वराष्ट्राणि पुरं च गजसाह्वयम्	BR-01-07-105-019c
शन्तनो राजसिंहस्य भरतस्य च धीमतः	BR-01-07-105-020a
प्रनष्टः कीर्तिजः शब्दः पाण्डुना पुनरुद्धृतः	BR-01-07-105-020c
ये पुरा कुरुराष्ट्राणि जह्रुः कुरुधनानि च	BR-01-07-105-021a
ते नागपुरसिंहेन पाण्डुना करदाः कृताः	BR-01-07-105-021c
इत्यभाषन्त राजानो राजामात्याश्च सङ्गताः	BR-01-07-105-022a
प्रतीतमनसो हृष्टाः पौरजानपदैः सह	BR-01-07-105-022c
प्रत्युद्ययुस्तं सम्प्राप्तं सर्वे भीष्मपुरोगमाः	BR-01-07-105-023a
ते नदूरमिवाध्वानं गत्वा नागपुरालयाः	BR-01-07-105-023c
आवृतं ददृशुर्लोकं हृष्टा बहुविधैर्जनैः	BR-01-07-105-023e
नानायानसमानीतै रत्नैरुच्चावचैस्तथा	BR-01-07-105-024a
हस्त्यश्वरथरत्नैश्च गोभिरुष्ट्रैरथाविकैः	BR-01-07-105-024c
नान्तं ददृशुरासाद्य भीष्मेण सह कौरवाः	BR-01-07-105-024e
सोऽभिवाद्य पितुः पादौ कौसल्यानन्दवर्धनः	BR-01-07-105-025a
यथार्हं मानयामास पौरजानपदानपि	BR-01-07-105-025c
प्रमृद्य परराष्ट्राणि कृतार्थं पुनरागतम्	BR-01-07-105-026a
पुत्रमासाद्य भीष्मस्तु हर्षादश्रूण्यवर्तयत्	BR-01-07-105-026c
स तूर्यशतसङ्घानां भेरीणां च महास्वनैः	BR-01-07-105-027a
हर्षयन्सर्वशः पौरान्विवेश गजसाह्वयम्	BR-01-07-105-027c
	
	
	
वैशम्पायन उवाच	BR-01-07-106-001    
धृतराष्ट्राभ्यनुज्ञातः स्वबाहुविजितं धनम्	BR-01-07-106-001a
भीष्माय सत्यवत्यै च मात्रे चोपजहार सः	BR-01-07-106-001c
विदुराय च वै पाण्डुः प्रेषयामास तद्धनम्	BR-01-07-106-002a
सुहृदश्चापि धर्मात्मा धनेन समतर्पयत्	BR-01-07-106-002c
ततः सत्यवतीं भीष्मः कौसल्यां च यशस्विनीम्	BR-01-07-106-003a
शुभैः पाण्डुजितै रत्नैस्तोषयामास भारत	BR-01-07-106-003c
ननन्द माता कौसल्या तमप्रतिमतेजसम्	BR-01-07-106-004a
जयन्तमिव पौलोमी परिष्वज्य नरर्षभम्	BR-01-07-106-004c
तस्य वीरस्य विक्रान्तैः सहस्रशतदक्षिणैः	BR-01-07-106-005a
अश्वमेधशतैरीजे धृतराष्ट्रो महामखैः	BR-01-07-106-005c
सम्प्रयुक्तश्च कुन्त्या च माद्र्या च भरतर्षभ	BR-01-07-106-006a
जिततन्द्रीस्तदा पाण्डुर्बभूव वनगोचरः	BR-01-07-106-006c
हित्वा प्रासादनिलयं शुभानि शयनानि च	BR-01-07-106-007a
अरण्यनित्यः सततं बभूव मृगयापरः	BR-01-07-106-007c
स चरन्दक्षिणं पार्श्वं रम्यं हिमवतो गिरेः	BR-01-07-106-008a
उवास गिरिपृष्ठेषु महाशालवनेषु च	BR-01-07-106-008c
रराज कुन्त्या माद्र्या च पाण्डुः सह वने वसन्	BR-01-07-106-009a
करेण्वोरिव मध्यस्थः श्रीमान्पौरन्दरो गजः	BR-01-07-106-009c
भारतं सह भार्याभ्यां बाणखड्गधनुर्धरम्	BR-01-07-106-010a
विचित्रकवचं वीरं परमास्त्रविदं नृपम्	BR-01-07-106-010c
देवोऽयमित्यमन्यन्त चरन्तं वनवासिनः	BR-01-07-106-010e
तस्य कामांश्च भोगांश्च नरा नित्यमतन्द्रिताः	BR-01-07-106-011a
उपजह्रुर्वनान्तेषु धृतराष्ट्रेण चोदिताः	BR-01-07-106-011c
अथ पारशवीं कन्यां देवकस्य महीपतेः	BR-01-07-106-012a
रूपयौवनसम्पन्नां स शुश्रावापगासुतः	BR-01-07-106-012c
ततस्तु वरयित्वा तामानाय्य पुरुषर्षभः	BR-01-07-106-013a
विवाहं कारयामास विदुरस्य महामतेः	BR-01-07-106-013c
तस्यां चोत्पादयामास विदुरः कुरुनन्दनः	BR-01-07-106-014a
पुत्रान्विनयसम्पन्नानात्मनः सदृशान्गुणैः	BR-01-07-106-014c
	
	
	
वैशम्पायन उवाच	BR-01-07-107-001    
ततः पुत्रशतं जज्ञे गान्धार्यां जनमेजय	BR-01-07-107-001a
धृतराष्ट्रस्य वैश्यायामेकश्चापि शतात्परः	BR-01-07-107-001c
पाण्डोः कुन्त्यां च माद्र्यां च पञ्च पुत्रा महारथाः	BR-01-07-107-002a
देवेभ्यः समपद्यन्त सन्तानाय कुलस्य वै	BR-01-07-107-002c
जनमेजय उवाच	BR-01-07-107-003    
कथं पुत्रशतं जज्ञे गान्धार्यां द्विजसत्तम	BR-01-07-107-003a
कियता चैव कालेन तेषामायुश्च किं परम्	BR-01-07-107-003c
कथं चैकः स वैश्यायां धृतराष्ट्रसुतोऽभवत्	BR-01-07-107-004a
कथं च सदृशीं भार्यां गान्धारीं धर्मचारिणीम्	BR-01-07-107-004c
आनुकूल्ये वर्तमानां धृतराष्ट्रोऽत्यवर्तत	BR-01-07-107-004e
कथं च शप्तस्य सतः पाण्डोस्तेन महात्मना	BR-01-07-107-005a
समुत्पन्ना दैवतेभ्यः पञ्च पुत्रा महारथाः	BR-01-07-107-005c
एतद्विद्वन्यथावृत्तं विस्तरेण तपोधन	BR-01-07-107-006a
कथयस्व न मे तृप्तिः कथ्यमानेषु बन्धुषु	BR-01-07-107-006c
वैशम्पायन उवाच	BR-01-07-107-007    
क्षुच्छ्रमाभिपरिग्लानं द्वैपायनमुपस्थितम्	BR-01-07-107-007a
तोषयामास गान्धारी व्यासस्तस्यै वरं ददौ	BR-01-07-107-007c
सा वव्रे सदृशं भर्तुः पुत्राणां शतमात्मनः	BR-01-07-107-008a
ततः कालेन सा गर्भं धृतराष्ट्रादथाग्रहीत्	BR-01-07-107-008c
संवत्सरद्वयं तं तु गान्धारी गर्भमाहितम्	BR-01-07-107-009a
अप्रजा धारयामास ततस्तां दुःखमाविशत्	BR-01-07-107-009c
श्रुत्वा कुन्तीसुतं जातं बालार्कसमतेजसम्	BR-01-07-107-010a
उदरस्यात्मनः स्थैर्यमुपलभ्यान्वचिन्तयत्	BR-01-07-107-010c
अज्ञातं धृतराष्ट्रस्य यत्नेन महता ततः	BR-01-07-107-011a
सोदरं पातयामास गान्धारी दुःखमूर्च्छिता	BR-01-07-107-011c
ततो जज्ञे मांसपेशी लोहाष्ठीलेव संहता	BR-01-07-107-012a
द्विवर्षसम्भृतां कुक्षौ तामुत्स्रष्टुं प्रचक्रमे	BR-01-07-107-012c
अथ द्वैपायनो ज्ञात्वा त्वरितः समुपागमत्	BR-01-07-107-013a
तां स मांसमयीं पेशीं ददर्श जपतां वरः	BR-01-07-107-013c
ततोऽब्रवीत्सौबलेयीं किमिदं ते चिकीर्षितम्	BR-01-07-107-014a
सा चात्मनो मतं सत्यं शशंस परमर्षये	BR-01-07-107-014c
ज्येष्ठं कुन्तीसुतं जातं श्रुत्वा रविसमप्रभम्	BR-01-07-107-015a
दुःखेन परमेणेदमुदरं पातितं मया	BR-01-07-107-015c
शतं च किल पुत्राणां वितीर्णं मे त्वया पुरा	BR-01-07-107-016a
इयं च मे मांसपेशी जाता पुत्रशताय वै	BR-01-07-107-016c
व्यास उवाच	BR-01-07-107-017    
एवमेतत्सौबलेयि नैतज्जात्वन्यथा भवेत्	BR-01-07-107-017a
वितथं नोक्तपूर्वं मे स्वैरेष्वपि कुतोऽन्यथा	BR-01-07-107-017c
घृतपूर्णं कुण्डशतं क्षिप्रमेव विधीयताम्	BR-01-07-107-018a
शीताभिरद्भिरष्ठीलामिमां च परिषिञ्चत	BR-01-07-107-018c
वैशम्पायन उवाच	BR-01-07-107-019    
सा सिच्यमाना अष्ठीला अभवच्छतधा तदा	BR-01-07-107-019a
अङ्गुष्ठपर्वमात्राणां गर्भाणां पृथगेव तु	BR-01-07-107-019c
एकाधिकशतं पूर्णं यथायोगं विशां पते	BR-01-07-107-020a
मांसपेश्यास्तदा राजन्क्रमशः कालपर्ययात्	BR-01-07-107-020c
ततस्तांस्तेषु कुण्डेषु गर्भानवदधे तदा	BR-01-07-107-021a
स्वनुगुप्तेषु देशेषु रक्षां च व्यदधात्ततः	BR-01-07-107-021c
शशास चैव भगवान्कालेनैतावता पुनः	BR-01-07-107-022a
विघट्टनीयान्येतानि कुण्डानीति स्म सौबलीम्	BR-01-07-107-022c
इत्युक्त्वा भगवान्व्यासस्तथा प्रतिविधाय च	BR-01-07-107-023a
जगाम तपसे धीमान्हिमवन्तं शिलोच्चयम्	BR-01-07-107-023c
जज्ञे क्रमेण चैतेन तेषां दुर्योधनो नृपः	BR-01-07-107-024a
जन्मतस्तु प्रमाणेन ज्येष्ठो राजा युधिष्ठिरः	BR-01-07-107-024c
जातमात्रे सुते तस्मिन्धृतराष्ट्रोऽब्रवीदिदम्	BR-01-07-107-025a
समानीय बहून्विप्रान्भीष्मं विदुरमेव च	BR-01-07-107-025c
युधिष्ठिरो राजपुत्रो ज्येष्ठो नः कुलवर्धनः	BR-01-07-107-026a
प्राप्तः स्वगुणतो राज्यं न तस्मिन्वाच्यमस्ति नः	BR-01-07-107-026c
अयं त्वनन्तरस्तस्मादपि राजा भविष्यति	BR-01-07-107-027a
एतद्धि ब्रूत मे सत्यं यदत्र भविता ध्रुवम्	BR-01-07-107-027c
वाक्यस्यैतस्य निधने दिक्षु सर्वासु भारत	BR-01-07-107-028a
क्रव्यादाः प्राणदन्घोराः शिवाश्चाशिवशंसिनः	BR-01-07-107-028c
लक्षयित्वा निमित्तानि तानि घोराणि सर्वशः	BR-01-07-107-029a
तेऽब्रुवन्ब्राह्मणा राजन्विदुरश्च महामतिः	BR-01-07-107-029c
व्यक्तं कुलान्तकरणो भवितैष सुतस्तव	BR-01-07-107-030a
तस्य शान्तिः परित्यागे पुष्ट्या त्वपनयो महान्	BR-01-07-107-030c
शतमेकोनमप्यस्तु पुत्राणां ते महीपते	BR-01-07-107-031a
एकेन कुरु वै क्षेमं लोकस्य च कुलस्य च	BR-01-07-107-031c
त्यजेदेकं कुलस्यार्थे ग्रामस्यार्थे कुलं त्यजेत्	BR-01-07-107-032a
ग्रामं जनपदस्यार्थे आत्मार्थे पृथिवीं त्यजेत्	BR-01-07-107-032c
स तथा विदुरेणोक्तस्तैश्च सर्वैर्द्विजोत्तमैः	BR-01-07-107-033a
न चकार तथा राजा पुत्रस्नेहसमन्वितः	BR-01-07-107-033c
ततः पुत्रशतं सर्वं धृतराष्ट्रस्य पार्थिव	BR-01-07-107-034a
मासमात्रेण सञ्जज्ञे कन्या चैका शताधिका	BR-01-07-107-034c
गान्धार्यां क्लिश्यमानायामुदरेण विवर्धता	BR-01-07-107-035a
धृतराष्ट्रं महाबाहुं वैश्या पर्यचरत्किल	BR-01-07-107-035c
तस्मिन्संवत्सरे राजन्धृतराष्ट्रान्महायशाः	BR-01-07-107-036a
जज्ञे धीमांस्ततस्तस्यां युयुत्सुः करणो नृप	BR-01-07-107-036c
एवं पुत्रशतं जज्ञे धृतराष्ट्रस्य धीमतः	BR-01-07-107-037a
महारथानां वीराणां कन्या चैकाथ दुःशला	BR-01-07-107-037c
	
	
	
जनमेजय उवाच	BR-01-07-108-001    
ज्येष्ठानुज्येष्ठतां तेषां नामधेयानि चाभिभो	BR-01-07-108-001a
धृतराष्ट्रस्य पुत्राणामानुपूर्व्येण कीर्तय	BR-01-07-108-001c
वैशम्पायन उवाच	BR-01-07-108-002    
दुर्योधनो युयुत्सुश्च राजन्दुःशासनस्तथा	BR-01-07-108-002a
दुःसहो दुःशलश्चैव जलसन्धः समः सहः	BR-01-07-108-002c
विन्दानुविन्दौ दुर्धर्षः सुबाहुर्दुष्प्रधर्षणः	BR-01-07-108-003a
दुर्मर्षणो दुर्मुखश्च दुष्कर्णः कर्ण एव च	BR-01-07-108-003c
विविंशतिर्विकर्णश्च जलसन्धः सुलोचनः	BR-01-07-108-004a
चित्रोपचित्रौ चित्राक्षश्चारुचित्रः शरासनः	BR-01-07-108-004c
दुर्मदो दुष्प्रगाहश्च विवित्सुर्विकटः समः	BR-01-07-108-005a
ऊर्णनाभः सुनाभश्च तथा नन्दोपनन्दकौ	BR-01-07-108-005c
सेनापतिः सुषेणश्च कुण्डोदरमहोदरौ	BR-01-07-108-006a
चित्रबाणश्चित्रवर्मा सुवर्मा दुर्विमोचनः	BR-01-07-108-006c
अयोबाहुर्महाबाहुश्चित्राङ्गश्चित्रकुण्डलः	BR-01-07-108-007a
भीमवेगो भीमबलो बलाकी बलवर्धनः	BR-01-07-108-007c
उग्रायुधो भीमकर्मा कनकायुर्दृढायुधः	BR-01-07-108-008a
दृढवर्मा दृढक्षत्रः सोमकीर्तिरनूदरः	BR-01-07-108-008c
दृढसन्धो जरासन्धः सत्यसन्धः सदःसुवाक्	BR-01-07-108-009a
उग्रश्रवा अश्वसेनः सेनानीर्दुष्पराजयः	BR-01-07-108-009c
अपराजितः पण्डितको विशालाक्षो दुरावरः	BR-01-07-108-010a
दृढहस्तः सुहस्तश्च वातवेगसुवर्चसौ	BR-01-07-108-010c
आदित्यकेतुर्बह्वाशी नागदन्तोग्रयायिनौ	BR-01-07-108-011a
कवची निषङ्गी पाशी च दण्डधारो धनुर्ग्रहः	BR-01-07-108-011c
उग्रो भीमरथो वीरो वीरबाहुरलोलुपः	BR-01-07-108-012a
अभयो रौद्रकर्मा च तथा दृढरथस्त्रयः	BR-01-07-108-012c
अनाधृष्यः कुण्डभेदी विरावी दीर्घलोचनः	BR-01-07-108-013a
दीर्घबाहुर्महाबाहुर्व्यूढोरुः कनकध्वजः	BR-01-07-108-013c
कुण्डाशी विरजाश्चैव दुःशला च शताधिका	BR-01-07-108-014a
एतदेकशतं राजन्कन्या चैका प्रकीर्तिता	BR-01-07-108-014c
नामधेयानुपूर्व्येण विद्धि जन्मक्रमं नृप	BR-01-07-108-015a
सर्वे त्वतिरथाः शूराः सर्वे युद्धविशारदाः	BR-01-07-108-015c
सर्वे वेदविदश्चैव राजशास्त्रेषु कोविदाः	BR-01-07-108-016a
सर्वे संसर्गविद्यासु विद्याभिजनशोभिनः	BR-01-07-108-016c
सर्वेषामनुरूपाश्च कृता दारा महीपते	BR-01-07-108-017a
धृतराष्ट्रेण समये समीक्ष्य विधिवत्तदा	BR-01-07-108-017c
दुःशलां समये राजा सिन्धुराजाय भारत	BR-01-07-108-018a
जयद्रथाय प्रददौ सौबलानुमते तदा	BR-01-07-108-018c
	
	
जनमेजय उवाच	BR-01-07-109-001    
कथितो धार्तराष्ट्राणामार्षः सम्भव उत्तमः	BR-01-07-109-001a
अमानुषो मानुषाणां भवता ब्रह्मवित्तम	BR-01-07-109-001c
नामधेयानि चाप्येषां कथ्यमानानि भागशः	BR-01-07-109-002a
त्वत्तः श्रुतानि मे ब्रह्मन्पाण्डवानां तु कीर्तय	BR-01-07-109-002c
ते हि सर्वे महात्मानो देवराजपराक्रमाः	BR-01-07-109-003a
त्वयैवांशावतरणे देवभागाः प्रकीर्तिताः	BR-01-07-109-003c
तस्मादिच्छाम्यहं श्रोतुमतिमानुषकर्मणाम्	BR-01-07-109-004a
तेषामाजननं सर्वं वैशम्पायन कीर्तय	BR-01-07-109-004c
वैशम्पायन उवाच	BR-01-07-109-005    
राजा पाण्डुर्महारण्ये मृगव्यालनिषेविते	BR-01-07-109-005a
वने मैथुनकालस्थं ददर्श मृगयूथपम्	BR-01-07-109-005c
ततस्तां च मृगीं तं च रुक्मपुङ्खैः सुपत्रिभिः	BR-01-07-109-006a
निर्बिभेद शरैस्तीक्ष्णैः पाण्डुः पञ्चभिराशुगैः	BR-01-07-109-006c
स च राजन्महातेजा ऋषिपुत्रस्तपोधनः	BR-01-07-109-007a
भार्यया सह तेजस्वी मृगरूपेण सङ्गतः	BR-01-07-109-007c
संसक्तस्तु तया मृग्या मानुषीमीरयन्गिरम्	BR-01-07-109-008a
क्षणेन पतितो भूमौ विललापाकुलेन्द्रियः	BR-01-07-109-008c
मृग उवाच	BR-01-07-109-009    
काममन्युपरीतापि बुद्ध्यङ्गरहितापि च	BR-01-07-109-009a
वर्जयन्ति नृशंसानि पापेष्वभिरता नराः	BR-01-07-109-009c
न विधिं ग्रसते प्रज्ञा प्रज्ञां तु ग्रसते विधिः	BR-01-07-109-010a
विधिपर्यागतानर्थान्प्रज्ञा न प्रतिपद्यते	BR-01-07-109-010c
शश्वद्धर्मात्मनां मुख्ये कुले जातस्य भारत	BR-01-07-109-011a
कामलोभाभिभूतस्य कथं ते चलिता मतिः	BR-01-07-109-011c
पाण्डुरुवाच	BR-01-07-109-012    
शत्रूणां या वधे वृत्तिः सा मृगाणां वधे स्मृता	BR-01-07-109-012a
राज्ञां मृग न मां मोहात्त्वं गर्हयितुमर्हसि	BR-01-07-109-012c
अच्छद्मनामायया च मृगाणां वध इष्यते	BR-01-07-109-013a
स एव धर्मो राज्ञां तु तद्विद्वान्किं नु गर्हसे	BR-01-07-109-013c
अगस्त्यः सत्रमासीनश्चचार मृगयामृषिः	BR-01-07-109-014a
आरण्यान्सर्वदैवत्यान्मृगान्प्रोक्ष्य महावने	BR-01-07-109-014c
प्रमाणदृष्टधर्मेण कथमस्मान्विगर्हसे	BR-01-07-109-015a
अगस्त्यस्याभिचारेण युष्माकं वै वपा हुता	BR-01-07-109-015c
मृग उवाच	BR-01-07-109-016    
न रिपून्वै समुद्दिश्य विमुञ्चन्ति पुरा शरान्	BR-01-07-109-016a
रन्ध्र एषां विशेषेण वधकालः प्रशस्यते	BR-01-07-109-016c
पाण्डुरुवाच	BR-01-07-109-017    
प्रमत्तमप्रमत्तं वा विवृतं घ्नन्ति चौजसा	BR-01-07-109-017a
उपायैरिषुभिस्तीक्ष्णैः कस्मान्मृग विगर्हसे	BR-01-07-109-017c
मृग उवाच	BR-01-07-109-018    
नाहं घ्नन्तं मृगान्राजन्विगर्हे आत्मकारणात्	BR-01-07-109-018a
मैथुनं तु प्रतीक्ष्यं मे स्यात्त्वयेहानृशंसतः	BR-01-07-109-018c
सर्वभूतहिते काले सर्वभूतेप्सिते तथा	BR-01-07-109-019a
को हि विद्वान्मृगं हन्याच्चरन्तं मैथुनं वने	BR-01-07-109-019c
पुरुषार्थफलं कान्तं यत्त्वया वितथं कृतम्	BR-01-07-109-019e
पौरवाणामृषीणां च तेषामक्लिष्टकर्मणाम्	BR-01-07-109-020a
वंशे जातस्य कौरव्य नानुरूपमिदं तव	BR-01-07-109-020c
नृशंसं कर्म सुमहत्सर्वलोकविगर्हितम्	BR-01-07-109-021a
अस्वर्ग्यमयशस्यं च अधर्मिष्ठं च भारत	BR-01-07-109-021c
स्त्रीभोगानां विशेषज्ञः शास्त्रधर्मार्थतत्त्ववित्	BR-01-07-109-022a
नार्हस्त्वं सुरसङ्काश कर्तुमस्वर्ग्यमीदृशम्	BR-01-07-109-022c
त्वया नृशंसकर्तारः पापाचाराश्च मानवाः	BR-01-07-109-023a
निग्राह्याः पार्थिवश्रेष्ठ त्रिवर्गपरिवर्जिताः	BR-01-07-109-023c
किं कृतं ते नरश्रेष्ठ निघ्नतो मामनागसम्	BR-01-07-109-024a
मुनिं मूलफलाहारं मृगवेषधरं नृप	BR-01-07-109-024c
वसमानमरण्येषु नित्यं शमपरायणम्	BR-01-07-109-024e
त्वयाहं हिंसितो यस्मात्तस्मात्त्वामप्यसंशयम्	BR-01-07-109-025a
द्वयोर्नृशंसकर्तारमवशं काममोहितम्	BR-01-07-109-025c
जीवितान्तकरो भाव एवमेवागमिष्यति	BR-01-07-109-025e
अहं हि किन्दमो नाम तपसाप्रतिमो मुनिः	BR-01-07-109-026a
व्यपत्रपन्मनुष्याणां मृग्यां मैथुनमाचरम्	BR-01-07-109-026c
मृगो भूत्वा मृगैः सार्धं चरामि गहने वने	BR-01-07-109-027a
न तु ते ब्रह्महत्येयं भविष्यत्यविजानतः	BR-01-07-109-027c
मृगरूपधरं हत्वा मामेवं काममोहितम्	BR-01-07-109-027e
अस्य तु त्वं फलं मूढ प्राप्स्यसीदृशमेव हि	BR-01-07-109-028a
प्रियया सह संवासं प्राप्य कामविमोहितः	BR-01-07-109-028c
त्वमप्यस्यामवस्थायां प्रेतलोकं गमिष्यसि	BR-01-07-109-028e
अन्तकाले च संवासं यया गन्तासि कान्तया	BR-01-07-109-029a
प्रेतराजवशं प्राप्तं सर्वभूतदुरत्ययम्	BR-01-07-109-029c
भक्त्या मतिमतां श्रेष्ठ सैव त्वामनुयास्यति	BR-01-07-109-029e
वर्तमानः सुखे दुःखं यथाहं प्रापितस्त्वया	BR-01-07-109-030a
तथा सुखं त्वां सम्प्राप्तं दुःखमभ्यागमिष्यति	BR-01-07-109-030c
वैशम्पायन उवाच	BR-01-07-109-031    
एवमुक्त्वा सुदुःखार्तो जीवितात्स व्ययुज्यत	BR-01-07-109-031a
मृगः पाण्डुश्च शोकार्तः क्षणेन समपद्यत	BR-01-07-109-031c
	
	
	
वैशम्पायन उवाच	BR-01-07-110-001    
तं व्यतीतमतिक्रम्य राजा स्वमिव बान्धवम्	BR-01-07-110-001a
सभार्यः शोकदुःखार्तः पर्यदेवयदातुरः	BR-01-07-110-001c
पाण्डुरुवाच	BR-01-07-110-002    
सतामपि कुले जाताः कर्मणा बत दुर्गतिम्	BR-01-07-110-002a
प्राप्नुवन्त्यकृतात्मानः कामजालविमोहिताः	BR-01-07-110-002c
शश्वद्धर्मात्मना जातो बाल एव पिता मम	BR-01-07-110-003a
जीवितान्तमनुप्राप्तः कामात्मैवेति नः श्रुतम्	BR-01-07-110-003c
तस्य कामात्मनः क्षेत्रे राज्ञः सम्यतवागृषिः	BR-01-07-110-004a
कृष्णद्वैपायनः साक्षाद्भगवान्मामजीजनत्	BR-01-07-110-004c
तस्याद्य व्यसने बुद्धिः सञ्जातेयं ममाधमा	BR-01-07-110-005a
त्यक्तस्य देवैरनयान्मृगयायां दुरात्मनः	BR-01-07-110-005c
मोक्षमेव व्यवस्यामि बन्धो हि व्यसनं महत्	BR-01-07-110-006a
सुवृत्तिमनुवर्तिष्ये तामहं पितुरव्ययाम्	BR-01-07-110-006c
अतीव तपसात्मानं योजयिष्याम्यसंशयम्	BR-01-07-110-006e
तस्मादेकोऽहमेकाहमेकैकस्मिन्वनस्पतौ	BR-01-07-110-007a
चरन्भैक्षं मुनिर्मुण्डश्चरिष्यामि महीमिमाम्	BR-01-07-110-007c
पांसुना समवच्छन्नः शून्यागारप्रतिश्रयः	BR-01-07-110-008a
वृक्षमूलनिकेतो वा त्यक्तसर्वप्रियाप्रियः	BR-01-07-110-008c
न शोचन्न प्रहृष्यंश्च तुल्यनिन्दात्मसंस्तुतिः	BR-01-07-110-009a
निराशीर्निर्नमस्कारो निर्द्वन्द्वो निष्परिग्रहः	BR-01-07-110-009c
न चाप्यवहसन्कञ्चिन्न कुर्वन्भ्रुकुटीं क्वचित्	BR-01-07-110-010a
प्रसन्नवदनो नित्यं सर्वभूतहिते रतः	BR-01-07-110-010c
जङ्गमाजङ्गमं सर्वमविहिंसंश्चतुर्विधम्	BR-01-07-110-011a
स्वासु प्रजास्विव सदा समः प्राणभृतां प्रति	BR-01-07-110-011c
एककालं चरन्भैक्षं कुलानि द्वे च पञ्च च	BR-01-07-110-012a
असम्भवे वा भैक्षस्य चरन्ननशनान्यपि	BR-01-07-110-012c
अल्पमल्पं यथाभोज्यं पूर्वलाभेन जातु चित्	BR-01-07-110-013a
नित्यं नातिचरँल्लाभे अलाभे सप्त पूरयन्	BR-01-07-110-013c
वास्यैकं तक्षतो बाहुं चन्दनेनैकमुक्षतः	BR-01-07-110-014a
नाकल्याणं न कल्याणं प्रध्यायन्नुभयोस्तयोः	BR-01-07-110-014c
न जिजीविषुवत्किञ्चिन्न मुमूर्षुवदाचरन्	BR-01-07-110-015a
मरणं जीवितं चैव नाभिनन्दन्न च द्विषन्	BR-01-07-110-015c
याः काश्चिज्जीवता शक्याः कर्तुमभ्युदयक्रियाः	BR-01-07-110-016a
ताः सर्वाः समतिक्रम्य निमेषादिष्ववस्थितः	BR-01-07-110-016c
तासु सर्वास्ववस्थासु त्यक्तसर्वेन्द्रियक्रियः	BR-01-07-110-017a
सम्परित्यक्तधर्मात्मा सुनिर्णिक्तात्मकल्मषः	BR-01-07-110-017c
निर्मुक्तः सर्वपापेभ्यो व्यतीतः सर्ववागुराः	BR-01-07-110-018a
न वशे कस्यचित्तिष्ठन्सधर्मा मातरिश्वनः	BR-01-07-110-018c
एतया सततं वृत्त्या चरन्नेवम्प्रकारया	BR-01-07-110-019a
देहं सन्धारयिष्यामि निर्भयं मार्गमास्थितः	BR-01-07-110-019c
नाहं श्वाचरिते मार्गे अवीर्यकृपणोचिते	BR-01-07-110-020a
स्वधर्मात्सततापेते रमेयं वीर्यवर्जितः	BR-01-07-110-020c
सत्कृतोऽसत्कृतो वापि योऽन्यां कृपणचक्षुषा	BR-01-07-110-021a
उपैति वृत्तिं कामात्मा स शुनां वर्तते पथि	BR-01-07-110-021c
वैशम्पायन उवाच	BR-01-07-110-022    
एवमुक्त्वा सुदुःखार्तो निःश्वासपरमो नृपः	BR-01-07-110-022a
अवेक्षमाणः कुन्तीं च माद्रीं च समभाषत	BR-01-07-110-022c
कौसल्या विदुरः क्षत्ता राजा च सह बन्धुभिः	BR-01-07-110-023a
आर्या सत्यवती भीष्मस्ते च राजपुरोहिताः	BR-01-07-110-023c
ब्राह्मणाश्च महात्मानः सोमपाः संशितव्रताः	BR-01-07-110-024a
पौरवृद्धाश्च ये तत्र निवसन्त्यस्मदाश्रयाः	BR-01-07-110-024c
प्रसाद्य सर्वे वक्तव्याः पाण्डुः प्रव्रजितो वनम्	BR-01-07-110-024e
निशम्य वचनं भर्तुर्वनवासे धृतात्मनः	BR-01-07-110-025a
तत्समं वचनं कुन्ती माद्री च समभाषताम्	BR-01-07-110-025c
अन्येऽपि ह्याश्रमाः सन्ति ये शक्या भरतर्षभ	BR-01-07-110-026a
आवाभ्यां धर्मपत्नीभ्यां सह तप्त्वा तपो महत्	BR-01-07-110-026c
त्वमेव भविता सार्थः स्वर्गस्यापि न संशयः	BR-01-07-110-026e
प्रणिधायेन्द्रियग्रामं भर्तृलोकपरायणे	BR-01-07-110-027a
त्यक्तकामसुखे ह्यावां तप्स्यावो विपुलं तपः	BR-01-07-110-027c
यदि आवां महाप्राज्ञ त्यक्ष्यसि त्वं विशां पते	BR-01-07-110-028a
अद्यैवावां प्रहास्यावो जीतिवं नात्र संशयः	BR-01-07-110-028c
पाण्डुरुवाच	BR-01-07-110-029    
यदि व्यवसितं ह्येतद्युवयोर्धर्मसंहितम्	BR-01-07-110-029a
स्ववृत्तिमनुवर्तिष्ये तामहं पितुरव्ययाम्	BR-01-07-110-029c
त्यक्तग्राम्यसुखाचारस्तप्यमानो महत्तपः	BR-01-07-110-030a
वल्कली फलमूलाशी चरिष्यामि महावने	BR-01-07-110-030c
अग्निं जुह्वन्नुभौ कालावुभौ कालावुपस्पृशन्	BR-01-07-110-031a
कृशः परिमिताहारश्चीरचर्मजटाधरः	BR-01-07-110-031c
शीतवातातपसहः क्षुत्पिपासाश्रमान्वितः	BR-01-07-110-032a
तपसा दुश्चरेणेदं शरीरमुपशोषयन्	BR-01-07-110-032c
एकान्तशीली विमृशन्पक्वापक्वेन वर्तयन्	BR-01-07-110-033a
पितॄन्देवांश्च वन्येन वाग्भिरद्भिश्च तर्पयन्	BR-01-07-110-033c
वानप्रस्थजनस्यापि दर्शनं कुलवासिनाम्	BR-01-07-110-034a
नाप्रियाण्याचरञ्जातु किं पुनर्ग्रामवासिनाम्	BR-01-07-110-034c
एवमारण्यशास्त्राणामुग्रमुग्रतरं विधिम्	BR-01-07-110-035a
काङ्क्षमाणोऽहमासिष्ये देहस्यास्य समापनात्	BR-01-07-110-035c
वैशम्पायन उवाच	BR-01-07-110-036    
इत्येवमुक्त्वा भार्ये ते राजा कौरववंशजः	BR-01-07-110-036a
ततश्चूडामणिं निष्कमङ्गदे कुण्डलानि च	BR-01-07-110-036c
वासांसि च महार्हाणि स्त्रीणामाभरणानि च	BR-01-07-110-036e
प्रदाय सर्वं विप्रेभ्यः पाण्डुः पुनरभाषत	BR-01-07-110-037a
गत्वा नागपुरं वाच्यं पाण्डुः प्रव्रजितो वनम्	BR-01-07-110-037c
अर्थं कामं सुखं चैव रतिं च परमात्मिकाम्	BR-01-07-110-038a
प्रतस्थे सर्वमुत्सृज्य सभार्यः कुरुपुङ्गवः	BR-01-07-110-038c
ततस्तस्यानुयात्राणि ते चैव परिचारकाः	BR-01-07-110-039a
श्रुत्वा भरतसिंहस्य विविधाः करुणा गिरः	BR-01-07-110-039c
भीममार्तस्वरं कृत्वा हाहेति परिचुक्रुशुः	BR-01-07-110-039e
उष्णमश्रु विमुञ्चन्तस्तं विहाय महीपतिम्	BR-01-07-110-040a
ययुर्नागपुरं तूर्णं सर्वमादाय तद्वचः	BR-01-07-110-040c
श्रुत्वा च तेभ्यस्तत्सर्वं यथावृत्तं महावने	BR-01-07-110-041a
धृतराष्ट्रो नरश्रेष्ठः पाण्डुमेवान्वशोचत	BR-01-07-110-041c
राजपुत्रस्तु कौरव्यः पाण्डुर्मूलफलाशनः	BR-01-07-110-042a
जगाम सह भार्याभ्यां ततो नागसभं गिरिम्	BR-01-07-110-042c
स चैत्ररथमासाद्य वारिषेणमतीत्य च	BR-01-07-110-043a
हिमवन्तमतिक्रम्य प्रययौ गन्धमादनम्	BR-01-07-110-043c
रक्ष्यमाणो महाभूतैः सिद्धैश्च परमर्षिभिः	BR-01-07-110-044a
उवास स तदा राजा समेषु विषमेषु च	BR-01-07-110-044c
इन्द्रद्युम्नसरः प्राप्य हंसकूटमतीत्य च	BR-01-07-110-045a
शतशृङ्गे महाराज तापसः समपद्यत	BR-01-07-110-045c
	
	
	
वैशम्पायन उवाच	BR-01-07-111-001    
तत्रापि तपसि श्रेष्ठे वर्तमानः स वीर्यवान्	BR-01-07-111-001a
सिद्धचारणसङ्घानां बभूव प्रियदर्शनः	BR-01-07-111-001c
शुश्रूषुरनहंवादी सम्यतात्मा जितेन्द्रियः	BR-01-07-111-002a
स्वर्गं गन्तुं पराक्रान्तः स्वेन वीर्येण भारत	BR-01-07-111-002c
केषाञ्चिदभवद्भ्राता केषाञ्चिदभवत्सखा	BR-01-07-111-003a
ऋषयस्त्वपरे चैनं पुत्रवत्पर्यपालयन्	BR-01-07-111-003c
स तु कालेन महता प्राप्य निष्कल्मषं तपः	BR-01-07-111-004a
ब्रह्मर्षिसदृशः पाण्डुर्बभूव भरतर्षभ	BR-01-07-111-004c
स्वर्गपारं तितीर्षन्स शतशृङ्गादुदङ्मुखः	BR-01-07-111-005a
प्रतस्थे सह पत्नीभ्यामब्रुवंस्तत्र तापसाः	BR-01-07-111-005c
उपर्युपरि गच्छन्तः शैलराजमुदङ्मुखाः	BR-01-07-111-005e
दृष्टवन्तो गिरेरस्य दुर्गान्देशान्बहून्वयम्	BR-01-07-111-006a
आक्रीडभूतान्देवानां गन्धर्वाप्सरसां तथा	BR-01-07-111-006c
उद्यानानि कुबेरस्य समानि विषमाणि च	BR-01-07-111-007a
महानदीनितम्बांश्च दुर्गांश्च गिरिगह्वरान्	BR-01-07-111-007c
सन्ति नित्यहिमा देशा निर्वृक्षमृगपक्षिणः	BR-01-07-111-008a
सन्ति केचिन्महावर्षा दुर्गाः केचिद्दुरासदाः	BR-01-07-111-008c
अतिक्रामेन्न पक्षी यान्कुत एवेतरे मृगाः	BR-01-07-111-009a
वायुरेकोऽतिगाद्यत्र सिद्धाश्च परमर्षयः	BR-01-07-111-009c
गच्छन्त्यौ शैलराजेऽस्मिन्राजपुत्र्यौ कथं त्विमे	BR-01-07-111-010a
न सीदेतामदुःखार्हे मा गमो भरतर्षभ	BR-01-07-111-010c
पाण्डुरुवाच	BR-01-07-111-011    
अप्रजस्य महाभागा न द्वारं परिचक्षते	BR-01-07-111-011a
स्वर्गे तेनाभितप्तोऽहमप्रजस्तद्ब्रवीमि वः	BR-01-07-111-011c
ऋणैश्चतुर्भिः सम्युक्ता जायन्ते मनुजा भुवि	BR-01-07-111-012a
पितृदेवर्षिमनुजदेयैः शतसहस्रशः	BR-01-07-111-012c
एतानि तु यथाकालं यो न बुध्यति मानवः	BR-01-07-111-013a
न तस्य लोकाः सन्तीति धर्मविद्भिः प्रतिष्ठितम्	BR-01-07-111-013c
यज्ञैश्च देवान्प्रीणाति स्वाध्यायतपसा मुनीन्	BR-01-07-111-014a
पुत्रैः श्राद्धैः पितॄंश्चापि आनृशंस्येन मानवान्	BR-01-07-111-014c
ऋषिदेवमनुष्याणां परिमुक्तोऽस्मि धर्मतः	BR-01-07-111-015a
पित्र्यादृणादनिर्मुक्तस्तेन तप्ये तपोधनाः	BR-01-07-111-015c
देहनाशे ध्रुवो नाशः पितॄणामेष निश्चयः	BR-01-07-111-016a
इह तस्मात्प्रजाहेतोः प्रजायन्ते नरोत्तमाः	BR-01-07-111-016c
यथैवाहं पितुः क्षेत्रे सृष्टस्तेन महात्मना	BR-01-07-111-017a
तथैवास्मिन्मम क्षेत्रे कथं वै सम्भवेत्प्रजा	BR-01-07-111-017c
तापसा ऊचुः	BR-01-07-111-018    
अस्ति वै तव धर्मात्मन्विद्म देवोपमं शुभम्	BR-01-07-111-018a
अपत्यमनघं राजन्वयं दिव्येन चक्षुषा	BR-01-07-111-018c
दैवदिष्टं नरव्याघ्र कर्मणेहोपपादय	BR-01-07-111-019a
अक्लिष्टं फलमव्यग्रो विन्दते बुद्धिमान्नरः	BR-01-07-111-019c
तस्मिन्दृष्टे फले तात प्रयत्नं कर्तुमर्हसि	BR-01-07-111-020a
अपत्यं गुणसम्पन्नं लब्ध्वा प्रीतिमवाप्स्यसि	BR-01-07-111-020c
वैशम्पायन उवाच	BR-01-07-111-021    
तच्छ्रुत्वा तापसवचः पाण्डुश्चिन्तापरोऽभवत्	BR-01-07-111-021a
आत्मनो मृगशापेन जानन्नुपहतां क्रियाम्	BR-01-07-111-021c
सोऽब्रवीद्विजने कुन्तीं धर्मपत्नीं यशस्विनीम्	BR-01-07-111-022a
अपत्योत्पादने योगमापदि प्रसमर्थयन्	BR-01-07-111-022c
अपत्यं नाम लोकेषु प्रतिष्ठा धर्मसंहिता	BR-01-07-111-023a
इति कुन्ति विदुर्धीराः शाश्वतं धर्ममादितः	BR-01-07-111-023c
इष्टं दत्तं तपस्तप्तं नियमश्च स्वनुष्ठितः	BR-01-07-111-024a
सर्वमेवानपत्यस्य न पावनमिहोच्यते	BR-01-07-111-024c
सोऽहमेवं विदित्वैतत्प्रपश्यामि शुचिस्मिते	BR-01-07-111-025a
अनपत्यः शुभाँल्लोकान्नावाप्स्यामीति चिन्तयन्	BR-01-07-111-025c
मृगाभिशापान्नष्टं मे प्रजनं ह्यकृतात्मनः	BR-01-07-111-026a
नृशंसकारिणो भीरु यथैवोपहतं तथा	BR-01-07-111-026c
इमे वै बन्धुदायादाः षट्पुत्रा धर्मदर्शने	BR-01-07-111-027a
षडेवाबन्धुदायादाः पुत्रास्ताञ्शृणु मे पृथे	BR-01-07-111-027c
स्वयञ्जातः प्रणीतश्च परिक्रीतश्च यः सुतः	BR-01-07-111-028a
पौनर्भवश्च कानीनः स्वैरिण्यां यश्च जायते	BR-01-07-111-028c
दत्तः क्रीतः कृत्रिमश्च उपगच्छेत्स्वयं च यः	BR-01-07-111-029a
सहोढो जातरेताश्च हीनयोनिधृतश्च यः	BR-01-07-111-029c
पूर्वपूर्वतमाभावे मत्वा लिप्सेत वै सुतम्	BR-01-07-111-030a
उत्तमादवराः पुंसः काङ्क्षन्ते पुत्रमापदि	BR-01-07-111-030c
अपत्यं धर्मफलदं श्रेष्ठं विन्दन्ति साधवः	BR-01-07-111-031a
आत्मशुक्रादपि पृथे मनुः स्वायम्भुवोऽब्रवीत्	BR-01-07-111-031c
तस्मात्प्रहेष्याम्यद्य त्वां हीनः प्रजननात्स्वयम्	BR-01-07-111-032a
सदृशाच्छ्रेयसो वा त्वं विद्ध्यपत्यं यशस्विनि	BR-01-07-111-032c
शृणु कुन्ति कथां चेमां शारदण्डायनीं प्रति	BR-01-07-111-033a
या वीरपत्नी गुरुभिर्नियुक्तापत्यजन्मनि	BR-01-07-111-033c
पुष्पेण प्रयता स्नाता निशि कुन्ति चतुष्पथे	BR-01-07-111-034a
वरयित्वा द्विजं सिद्धं हुत्वा पुंसवनेऽनलम्	BR-01-07-111-034c
कर्मण्यवसिते तस्मिन्सा तेनैव सहावसत्	BR-01-07-111-035a
तत्र त्रीञ्जनयामास दुर्जयादीन्महारथान्	BR-01-07-111-035c
तथा त्वमपि कल्याणि ब्राह्मणात्तपसाधिकात्	BR-01-07-111-036a
मन्नियोगाद्यत क्षिप्रमपत्योत्पादनं प्रति	BR-01-07-111-036c
	
	
	
वैशम्पायन उवाच	BR-01-07-112-001   
एवमुक्ता महाराज कुन्ती पाण्डुमभाषत	BR-01-07-112-001a
कुरूणामृषभं वीरं तदा भूमिपतिं पतिम्	BR-01-07-112-001c
न मामर्हसि धर्मज्ञ वक्तुमेवं कथञ्चन	BR-01-07-112-002a
धर्मपत्नीमभिरतां त्वयि राजीवलोचन	BR-01-07-112-002c
त्वमेव तु महाबाहो मय्यपत्यानि भारत	BR-01-07-112-003a
वीर वीर्योपपन्नानि धर्मतो जनयिष्यसि	BR-01-07-112-003c
स्वर्गं मनुजशार्दूल गच्छेयं सहिता त्वया	BR-01-07-112-004a
अपत्याय च मां गच्छ त्वमेव कुरुनन्दन	BR-01-07-112-004c
न ह्यहं मनसाप्यन्यं गच्छेयं त्वदृते नरम्	BR-01-07-112-005a
त्वत्तः प्रतिविशिष्टश्च कोऽन्योऽस्ति भुवि मानवः	BR-01-07-112-005c
इमां च तावद्धर्म्यां त्वं पौराणीं शृणु मे कथाम्	BR-01-07-112-006a
परिश्रुतां विशालाक्ष कीर्तयिष्यामि यामहम्	BR-01-07-112-006c
व्युषिताश्व इति ख्यातो बभूव किल पार्थिवः	BR-01-07-112-007a
पुरा परमधर्मिष्ठः पूरोर्वंशविवर्धनः	BR-01-07-112-007c
तस्मिंश्च यजमाने वै धर्मात्मनि महात्मनि	BR-01-07-112-008a
उपागमंस्ततो देवाः सेन्द्राः सह महर्षिभिः	BR-01-07-112-008c
अमाद्यदिन्द्रः सोमेन दक्षिणाभिर्द्विजातयः	BR-01-07-112-009a
व्युषिताश्वस्य राजर्षेस्ततो यज्ञे महात्मनः	BR-01-07-112-009c
व्युषिताश्वस्ततो राजन्नति मर्त्यान्व्यरोचत	BR-01-07-112-010a
सर्वभूतान्यति यथा तपनः शिशिरात्यये	BR-01-07-112-010c
स विजित्य गृहीत्वा च नृपतीन्राजसत्तमः	BR-01-07-112-011a
प्राच्यानुदीच्यान्मध्यांश्च दक्षिणात्यानकालयत्	BR-01-07-112-011c
अश्वमेधे महायज्ञे व्युषिताश्वः प्रतापवान्	BR-01-07-112-012a
बभूव स हि राजेन्द्रो दशनागबलान्वितः	BR-01-07-112-012c
अप्यत्र गाथां गायन्ति ये पुराणविदो जनाः	BR-01-07-112-013a
व्युषिताश्वः समुद्रान्तां विजित्येमां वसुन्धराम्	BR-01-07-112-013c
अपालयत्सर्ववर्णान्पिता पुत्रानिवौरसान्	BR-01-07-112-013e
यजमानो महायज्ञैर्ब्राह्मणेभ्यो ददौ धनम्	BR-01-07-112-014a
अनन्तरत्नान्यादाय आजहार महाक्रतून्	BR-01-07-112-014c
सुषाव च बहून्सोमान्सोमसंस्थास्ततान च	BR-01-07-112-014e
आसीत्काक्षीवती चास्य भार्या परमसम्मता	BR-01-07-112-015a
भद्रा नाम मनुष्येन्द्र रूपेणासदृशी भुवि	BR-01-07-112-015c
कामयामासतुस्तौ तु परस्परमिति श्रुतिः	BR-01-07-112-016a
स तस्यां कामसम्मत्तो यक्ष्माणं समपद्यत	BR-01-07-112-016c
तेनाचिरेण कालेन जगामास्तमिवांशुमान्	BR-01-07-112-017a
तस्मिन्प्रेते मनुष्येन्द्रे भार्यास्य भृशदुःखिता	BR-01-07-112-017c
अपुत्रा पुरुषव्याघ्र विललापेति नः श्रुतम्	BR-01-07-112-018a
भद्रा परमदुःखार्ता तन्निबोध नराधिप	BR-01-07-112-018c
नारी परमधर्मज्ञ सर्वा पुत्रविनाकृता	BR-01-07-112-019a
पतिं विना जीवति या न सा जीवति दुःखिता	BR-01-07-112-019c
पतिं विना मृतं श्रेयो नार्याः क्षत्रियपुङ्गव	BR-01-07-112-020a
त्वद्गतिं गन्तुमिच्छामि प्रसीदस्व नयस्व माम्	BR-01-07-112-020c
त्वया हीना क्षणमपि नाहं जीवितुमुत्सहे	BR-01-07-112-021a
प्रसादं कुरु मे राजन्नितस्तूर्णं नयस्व माम्	BR-01-07-112-021c
पृष्ठतोऽनुगमिष्यामि समेषु विषमेषु च	BR-01-07-112-022a
त्वामहं नरशार्दूल गच्छन्तमनिवर्तिनम्	BR-01-07-112-022c
छायेवानपगा राजन्सततं वशवर्तिनी	BR-01-07-112-023a
भविष्यामि नरव्याघ्र नित्यं प्रियहिते रता	BR-01-07-112-023c
अद्य प्रभृति मां राजन्कष्टा हृदयशोषणाः	BR-01-07-112-024a
आधयोऽभिभविष्यन्ति त्वदृते पुष्करेक्षण	BR-01-07-112-024c
अभाग्यया मया नूनं वियुक्ताः सहचारिणः	BR-01-07-112-025a
सम्योगा विप्रयुक्ता वा पूर्वदेहेषु पार्थिव	BR-01-07-112-025c
तदिदं कर्मभिः पापैः पूर्वदेहेषु सञ्चितम्	BR-01-07-112-026a
दुःखं मामनुसम्प्राप्तं राजंस्त्वद्विप्रयोगजम्	BR-01-07-112-026c
अद्यप्रभृत्यहं राजन्कुशप्रस्तरशायिनी	BR-01-07-112-027a
भविष्याम्यसुखाविष्टा त्वद्दर्शनपरायणा	BR-01-07-112-027c
दर्शयस्व नरव्याघ्र साधु मामसुखान्विताम्	BR-01-07-112-028a
दीनामनाथां कृपणां विलपन्तीं नरेश्वर	BR-01-07-112-028c
एवं बहुविधं तस्यां विलपन्त्यां पुनः पुनः	BR-01-07-112-029a
तं शवं सम्परिष्वज्य वाक्किलान्तर्हिताब्रवीत्	BR-01-07-112-029c
उत्तिष्ठ भद्रे गच्छ त्वं ददानीह वरं तव	BR-01-07-112-030a
जनयिष्याम्यपत्यानि त्वय्यहं चारुहासिनि	BR-01-07-112-030c
आत्मीये च वरारोहे शयनीये चतुर्दशीम्	BR-01-07-112-031a
अष्टमीं वा ऋतुस्नाता संविशेथा मया सह	BR-01-07-112-031c
एवमुक्ता तु सा देवी तथा चक्रे पतिव्रता	BR-01-07-112-032a
यथोक्तमेव तद्वाक्यं भद्रा पुत्रार्थिनी तदा	BR-01-07-112-032c
सा तेन सुषुवे देवी शवेन मनुजाधिप	BR-01-07-112-033a
त्रीञ्शाल्वांश्चतुरो मद्रान्सुतान्भरतसत्तम	BR-01-07-112-033c
तथा त्वमपि मय्येव मनसा भरतर्षभ	BR-01-07-112-034a
शक्तो जनयितुं पुत्रांस्तपोयोगबलान्वयात्	BR-01-07-112-034c
	
	
	
वैशम्पायन उवाच	BR-01-07-113-001    
एवमुक्तस्तया राजा तां देवीं पुनरब्रवीत्	BR-01-07-113-001a
धर्मविद्धर्मसम्युक्तमिदं वचनमुत्तमम्	BR-01-07-113-001c
एवमेतत्पुरा कुन्ति व्युषिताश्वश्चकार ह	BR-01-07-113-002a
यथा त्वयोक्तं कल्याणि स ह्यासीदमरोपमः	BR-01-07-113-002c
अथ त्विमं प्रवक्ष्यामि धर्मं त्वेतं निबोध मे	BR-01-07-113-003a
पुराणमृषिभिर्दृष्टं धर्मविद्भिर्महात्मभिः	BR-01-07-113-003c
अनावृताः किल पुरा स्त्रिय आसन्वरानने	BR-01-07-113-004a
कामचारविहारिण्यः स्वतन्त्राश्चारुलोचने	BR-01-07-113-004c
तासां व्युच्चरमाणानां कौमारात्सुभगे पतीन्	BR-01-07-113-005a
नाधर्मोऽभूद्वरारोहे स हि धर्मः पुराभवत्	BR-01-07-113-005c
तं चैव धर्मं पौराणं तिर्यग्योनिगताः प्रजाः	BR-01-07-113-006a
अद्याप्यनुविधीयन्ते कामद्वेषविवर्जिताः	BR-01-07-113-006c
पुराणदृष्टो धर्मोऽयं पूज्यते च महर्षिभिः	BR-01-07-113-006e
उत्तरेषु च रम्भोरु कुरुष्वद्यापि वर्तते	BR-01-07-113-007a
स्त्रीणामनुग्रहकरः स हि धर्मः सनातनः	BR-01-07-113-007c
अस्मिंस्तु लोके नचिरान्मर्यादेयं शुचिस्मिते	BR-01-07-113-008a
स्थापिता येन यस्माच्च तन्मे विस्तरतः शृणु	BR-01-07-113-008c
बभूवोद्दालको नाम महर्षिरिति नः श्रुतम्	BR-01-07-113-009a
श्वेतकेतुरिति ख्यातः पुत्रस्तस्याभवन्मुनिः	BR-01-07-113-009c
मर्यादेयं कृता तेन मानुषेष्विति नः श्रुतम्	BR-01-07-113-010a
कोपात्कमलपत्राक्षि यदर्थं तन्निबोध मे	BR-01-07-113-010c
श्वेतकेतोः किल पुरा समक्षं मातरं पितुः	BR-01-07-113-011a
जग्राह ब्राह्मणः पाणौ गच्छाव इति चाब्रवीत्	BR-01-07-113-011c
ऋषिपुत्रस्ततः कोपं चकारामर्षितस्तदा	BR-01-07-113-012a
मातरं तां तथा दृष्ट्वा नीयमानां बलादिव	BR-01-07-113-012c
क्रुद्धं तं तु पिता दृष्ट्वा श्वेतकेतुमुवाच ह	BR-01-07-113-013a
मा तात कोपं कार्षीस्त्वमेष धर्मः सनातनः	BR-01-07-113-013c
अनावृता हि सर्वेषां वर्णानामङ्गना भुवि	BR-01-07-113-014a
यथा गावः स्थितास्तात स्वे स्वे वर्णे तथा प्रजाः	BR-01-07-113-014c
ऋषिपुत्रोऽथ तं धर्मं श्वेतकेतुर्न चक्षमे	BR-01-07-113-015a
चकार चैव मर्यादामिमां स्त्रीपुंसयोर्भुवि	BR-01-07-113-015c
मानुषेषु महाभागे न त्वेवान्येषु जन्तुषु	BR-01-07-113-016a
तदा प्रभृति मर्यादा स्थितेयमिति नः श्रुतम्	BR-01-07-113-016c
व्युच्चरन्त्याः पतिं नार्या अद्य प्रभृति पातकम्	BR-01-07-113-017a
भ्रूणहत्याकृतं पापं भविष्यत्यसुखावहम्	BR-01-07-113-017c
भार्यां तथा व्युच्चरतः कौमारीं ब्रह्मचारिणीम्	BR-01-07-113-018a
पतिव्रतामेतदेव भविता पातकं भुवि	BR-01-07-113-018c
पत्या नियुक्ता या चैव पत्न्यपत्यार्थमेव च	BR-01-07-113-019a
न करिष्यति तस्याश्च भविष्यत्येतदेव हि	BR-01-07-113-019c
इति तेन पुरा भीरु मर्यादा स्थापिता बलात्	BR-01-07-113-020a
उद्दालकस्य पुत्रेण धर्म्या वै श्वेतकेतुना	BR-01-07-113-020c
सौदासेन च रम्भोरु नियुक्तापत्यजन्मनि	BR-01-07-113-021a
मदयन्ती जगामर्षिं वसिष्ठमिति नः श्रुतम्	BR-01-07-113-021c
तस्माल्लेभे च सा पुत्रमश्मकं नाम भामिनी	BR-01-07-113-022a
भार्या कल्माषपादस्य भर्तुः प्रियचिकीर्षया	BR-01-07-113-022c
अस्माकमपि ते जन्म विदितं कमलेक्षणे	BR-01-07-113-023a
कृष्णद्वैपायनाद्भीरु कुरूणां वंशवृद्धये	BR-01-07-113-023c
अत एतानि सर्वाणि कारणानि समीक्ष्य वै	BR-01-07-113-024a
ममैतद्वचनं धर्म्यं कर्तुमर्हस्यनिन्दिते	BR-01-07-113-024c
ऋतावृतौ राजपुत्रि स्त्रिया भर्ता यतव्रते	BR-01-07-113-025a
नातिवर्तव्य इत्येवं धर्मं धर्मविदो विदुः	BR-01-07-113-025c
शेषेष्वन्येषु कालेषु स्वातन्त्र्यं स्त्री किलार्हति	BR-01-07-113-026a
धर्ममेतं जनाः सन्तः पुराणं परिचक्षते	BR-01-07-113-026c
भर्ता भार्यां राजपुत्रि धर्म्यं वाधर्म्यमेव वा	BR-01-07-113-027a
यद्ब्रूयात्तत्तथा कार्यमिति धर्मविदो विदुः	BR-01-07-113-027c
विशेषतः पुत्रगृद्धी हीनः प्रजननात्स्वयम्	BR-01-07-113-028a
यथाहमनवद्याङ्गि पुत्रदर्शनलालसः	BR-01-07-113-028c
तथा रक्ताङ्गुलितलः पद्मपत्रनिभः शुभे	BR-01-07-113-029a
प्रसादार्थं मया तेऽयं शिरस्यभ्युद्यतोऽञ्जलिः	BR-01-07-113-029c
मन्नियोगात्सुकेशान्ते द्विजातेस्तपसाधिकात्	BR-01-07-113-030a
पुत्रान्गुणसमायुक्तानुत्पादयितुमर्हसि	BR-01-07-113-030c
त्वत्कृतेऽहं पृथुश्रोणि गच्छेयं पुत्रिणां गतिम्	BR-01-07-113-030e
एवमुक्ता ततः कुन्ती पाण्डुं परपुरञ्जयम्	BR-01-07-113-031a
प्रत्युवाच वरारोहा भर्तुः प्रियहिते रता	BR-01-07-113-031c
पितृवेश्मन्यहं बाला नियुक्तातिथिपूजने	BR-01-07-113-032a
उग्रं पर्यचरं तत्र ब्राह्मणं संशितव्रतम्	BR-01-07-113-032c
निगूढनिश्चयं धर्मे यं तं दुर्वाससं विदुः	BR-01-07-113-033a
तमहं संशितात्मानं सर्वयत्नैरतोषयम्	BR-01-07-113-033c
स मेऽभिचारसम्युक्तमाचष्ट भगवान्वरम्	BR-01-07-113-034a
मन्त्रग्रामं च मे प्रादादब्रवीच्चैव मामिदम्	BR-01-07-113-034c
यं यं देवं त्वमेतेन मन्त्रेणावाहयिष्यसि	BR-01-07-113-035a
अकामो वा सकामो वा स ते वशमुपैष्यति	BR-01-07-113-035c
इत्युक्ताहं तदा तेन पितृवेश्मनि भारत	BR-01-07-113-036a
ब्राह्मणेन वचस्तथ्यं तस्य कालोऽयमागतः	BR-01-07-113-036c
अनुज्ञाता त्वया देवमाह्वयेयमहं नृप	BR-01-07-113-037a
तेन मन्त्रेण राजर्षे यथा स्यान्नौ प्रजा विभो	BR-01-07-113-037c
आवाहयामि कं देवं ब्रूहि तत्त्वविदां वर	BR-01-07-113-038a
त्वत्तोऽनुज्ञाप्रतीक्षां मां विद्ध्यस्मिन्कर्मणि स्थिताम्	BR-01-07-113-038c
पाण्डुरुवाच	BR-01-07-113-039    
अद्यैव त्वं वरारोहे प्रयतस्व यथाविधि	BR-01-07-113-039a
धर्ममावाहय शुभे स हि देवेषु पुण्यभाक्	BR-01-07-113-039c
अधर्मेण न नो धर्मः सम्युज्येत कथञ्चन	BR-01-07-113-040a
लोकश्चायं वरारोहे धर्मोऽयमिति मंस्यते	BR-01-07-113-040c
धार्मिकश्च कुरूणां स भविष्यति न संशयः	BR-01-07-113-041a
दत्तस्यापि च धर्मेण नाधर्मे रंस्यते मनः	BR-01-07-113-041c
तस्माद्धर्मं पुरस्कृत्य नियता त्वं शुचिस्मिते	BR-01-07-113-042a
उपचाराभिचाराभ्यां धर्ममाराधयस्व वै	BR-01-07-113-042c
वैशम्पायन उवाच	BR-01-07-113-043    
सा तथोक्ता तथेत्युक्त्वा तेन भर्त्रा वराङ्गना	BR-01-07-113-043a
अभिवाद्याभ्यनुज्ञाता प्रदक्षिणमवर्तत	BR-01-07-113-043c
	
	
	
वैशम्पायन उवाच	BR-01-07-114-001    
संवत्सराहिते गर्भे गान्धार्या जनमेजय	BR-01-07-114-001a
आह्वयामास वै कुन्ती गर्भार्थं धर्ममच्युतम्	BR-01-07-114-001c
सा बलिं त्वरिता देवी धर्मायोपजहार ह	BR-01-07-114-002a
जजाप जप्यं विधिवद्दत्तं दुर्वाससा पुरा	BR-01-07-114-002c
सङ्गम्य सा तु धर्मेण योगमूर्तिधरेण वै	BR-01-07-114-003a
लेभे पुत्रं वरारोहा सर्वप्राणभृतां वरम्	BR-01-07-114-003c
ऐन्द्रे चन्द्रसमायुक्ते मुहूर्तेऽभिजितेऽष्टमे	BR-01-07-114-004a
दिवा मध्यगते सूर्ये तिथौ पुण्येऽभिपूजिते	BR-01-07-114-004c
समृद्धयशसं कुन्ती सुषाव समये सुतम्	BR-01-07-114-005a
जातमात्रे सुते तस्मिन्वागुवाचाशरीरिणी	BR-01-07-114-005c
एष धर्मभृतां श्रेष्ठो भविष्यति न संशयः	BR-01-07-114-006a
युधिष्ठिर इति ख्यातः पाण्डोः प्रथमजः सुतः	BR-01-07-114-006c
भविता प्रथितो राजा त्रिषु लोकेषु विश्रुतः	BR-01-07-114-007a
यशसा तेजसा चैव वृत्तेन च समन्वितः	BR-01-07-114-007c
धार्मिकं तं सुतं लब्ध्वा पाण्डुस्तां पुनरब्रवीत्	BR-01-07-114-008a
प्राहुः क्षत्रं बलज्येष्ठं बलज्येष्ठं सुतं वृणु	BR-01-07-114-008c
ततस्तथोक्ता पत्या तु वायुमेवाजुहाव सा	BR-01-07-114-009a
तस्माज्जज्ञे महाबाहुर्भीमो भीमपराक्रमः	BR-01-07-114-009c
तमप्यतिबलं जातं वागभ्यवददच्युतम्	BR-01-07-114-010a
सर्वेषां बलिनां श्रेष्ठो जातोऽयमिति भारत	BR-01-07-114-010c
इदमत्यद्भुतं चासीज्जातमात्रे वृकोदरे	BR-01-07-114-011a
यदङ्कात्पतितो मातुः शिलां गात्रैरचूर्णयत्	BR-01-07-114-011c
कुन्ती व्याघ्रभयोद्विग्ना सहसोत्पतिता किल	BR-01-07-114-012a
नान्वबुध्यत संसुप्तमुत्सङ्गे स्वे वृकोदरम्	BR-01-07-114-012c
ततः स वज्रसङ्घातः कुमारोऽभ्यपतद्गिरौ	BR-01-07-114-013a
पतता तेन शतधा शिला गात्रैर्विचूर्णिता	BR-01-07-114-013c
तां शिलां चूर्णितां दृष्ट्वा पाण्डुर्विस्मयमागमत्	BR-01-07-114-013e
यस्मिन्नहनि भीमस्तु जज्ञे भरतसत्तम	BR-01-07-114-014a
दुर्योधनोऽपि तत्रैव प्रजज्ञे वसुधाधिप	BR-01-07-114-014c
जाते वृकोदरे पाण्डुरिदं भूयोऽन्वचिन्तयत्	BR-01-07-114-015a
कथं नु मे वरः पुत्रो लोकश्रेष्ठो भवेदिति	BR-01-07-114-015c
दैवे पुरुषकारे च लोकोऽयं हि प्रतिष्ठितः	BR-01-07-114-016a
तत्र दैवं तु विधिना कालयुक्तेन लभ्यते	BR-01-07-114-016c
इन्द्रो हि राजा देवानां प्रधान इति नः श्रुतम्	BR-01-07-114-017a
अप्रमेयबलोत्साहो वीर्यवानमितद्युतिः	BR-01-07-114-017c
तं तोषयित्वा तपसा पुत्रं लप्स्ये महाबलम्	BR-01-07-114-018a
यं दास्यति स मे पुत्रं स वरीयान्भविष्यति	BR-01-07-114-018c
कर्मणा मनसा वाचा तस्मात्तप्स्ये महत्तपः	BR-01-07-114-018e
ततः पाण्डुर्महातेजा मन्त्रयित्वा महर्षिभिः	BR-01-07-114-019a
दिदेश कुन्त्याः कौरव्यो व्रतं सांवत्सरं शुभम्	BR-01-07-114-019c
आत्मना च महाबाहुरेकपादस्थितोऽभवत्	BR-01-07-114-020a
उग्रं स तप आतस्थे परमेण समाधिना	BR-01-07-114-020c
आरिराधयिषुर्देवं त्रिदशानां तमीश्वरम्	BR-01-07-114-021a
सूर्येण सह धर्मात्मा पर्यवर्तत भारत	BR-01-07-114-021c
तं तु कालेन महता वासवः प्रत्यभाषत	BR-01-07-114-022a
पुत्रं तव प्रदास्यामि त्रिषु लोकेषु विश्रुतम्	BR-01-07-114-022c
देवानां ब्राह्मणानां च सुहृदां चार्थसाधकम्	BR-01-07-114-023a
सुतं तेऽग्र्यं प्रदास्यामि सर्वामित्रविनाशनम्	BR-01-07-114-023c
इत्युक्तः कौरवो राजा वासवेन महात्मना	BR-01-07-114-024a
उवाच कुन्तीं धर्मात्मा देवराजवचः स्मरन्	BR-01-07-114-024c
नीतिमन्तं महात्मानमादित्यसमतेजसम्	BR-01-07-114-025a
दुराधर्षं क्रियावन्तमतीवाद्भुतदर्शनम्	BR-01-07-114-025c
पुत्रं जनय सुश्रोणि धाम क्षत्रियतेजसाम्	BR-01-07-114-026a
लब्धः प्रसादो देवेन्द्रात्तमाह्वय शुचिस्मिते	BR-01-07-114-026c
एवमुक्ता ततः शक्रमाजुहाव यशस्विनी	BR-01-07-114-027a
अथाजगाम देवेन्द्रो जनयामास चार्जुनम्	BR-01-07-114-027c
जातमात्रे कुमारे तु वागुवाचाशरीरिणी	BR-01-07-114-028a
महागम्भीरनिर्घोषा नभो नादयती तदा	BR-01-07-114-028c
कार्तवीर्यसमः कुन्ति शिबितुल्यपराक्रमः	BR-01-07-114-029a
एष शक्र इवाजेयो यशस्ते प्रथयिष्यति	BR-01-07-114-029c
अदित्या विष्णुना प्रीतिर्यथाभूदभिवर्धिता	BR-01-07-114-030a
तथा विष्णुसमः प्रीतिं वर्धयिष्यति तेऽर्जुनः	BR-01-07-114-030c
एष मद्रान्वशे कृत्वा कुरूंश्च सह केकयैः	BR-01-07-114-031a
चेदिकाशिकरूषांश्च कुरुलक्ष्म सुधास्यति	BR-01-07-114-031c
एतस्य भुजवीर्येण खाण्डवे हव्यवाहनः	BR-01-07-114-032a
मेदसा सर्वभूतानां तृप्तिं यास्यति वै पराम्	BR-01-07-114-032c
ग्रामणीश्च महीपालानेष जित्वा महाबलः	BR-01-07-114-033a
भ्रातृभिः सहितो वीरस्त्रीन्मेधानाहरिष्यति	BR-01-07-114-033c
जामदग्न्यसमः कुन्ति विष्णुतुल्यपराक्रमः	BR-01-07-114-034a
एष वीर्यवतां श्रेष्ठो भविष्यत्यपराजितः	BR-01-07-114-034c
तथा दिव्यानि चास्त्राणि निखिलान्याहरिष्यति	BR-01-07-114-035a
विप्रनष्टां श्रियं चायमाहर्ता पुरुषर्षभः	BR-01-07-114-035c
एतामत्यद्भुतां वाचं कुन्तीपुत्रस्य सूतके	BR-01-07-114-036a
उक्तवान्वायुराकाशे कुन्ती शुश्राव चास्य ताम्	BR-01-07-114-036c
वाचमुच्चारितामुच्चैस्तां निशम्य तपस्विनाम्	BR-01-07-114-037a
बभूव परमो हर्षः शतशृङ्गनिवासिनाम्	BR-01-07-114-037c
तथा देवऋषीणां च सेन्द्राणां च दिवौकसाम्	BR-01-07-114-038a
आकाशे दुन्दुभीनां च बभूव तुमुलः स्वनः	BR-01-07-114-038c
उदतिष्ठन्महाघोषः पुष्पवृष्टिभिरावृतः	BR-01-07-114-039a
समवेत्य च देवानां गणाः पार्थमपूजयन्	BR-01-07-114-039c
काद्रवेया वैनतेया गन्धर्वाप्सरसस्तथा	BR-01-07-114-040a
प्रजानां पतयः सर्वे सप्त चैव महर्षयः	BR-01-07-114-040c
भरद्वाजः कश्यपो गौतमश्च; विश्वामित्रो जमदग्निर्वसिष्ठः	BR-01-07-114-041a
यश्चोदितो भास्करेऽभूत्प्रनष्टे; सोऽप्यत्रात्रिर्भगवानाजगाम	BR-01-07-114-041c
मरीचिरङ्गिराश्चैव पुलस्त्यः पुलहः क्रतुः	BR-01-07-114-042a
दक्षः प्रजापतिश्चैव गन्धर्वाप्सरसस्तथा	BR-01-07-114-042c
दिव्यमाल्याम्बरधराः सर्वालङ्कारभूषिताः	BR-01-07-114-043a
उपगायन्ति बीभत्सुमुपनृत्यन्ति चाप्सराः	BR-01-07-114-043c
गन्धर्वैः सहितः श्रीमान्प्रागायत च तुम्बुरुः	BR-01-07-114-043e
भीमसेनोग्रसेनौ च ऊर्णायुरनघस्तथा	BR-01-07-114-044a
गोपतिर्धृतराष्ट्रश्च सूर्यवर्चाश्च सप्तमः	BR-01-07-114-044c
युगपस्तृणपः कार्ष्णिर्नन्दिश्चित्ररथस्तथा	BR-01-07-114-045a
त्रयोदशः शालिशिराः पर्जन्यश्च चतुर्दशः	BR-01-07-114-045c
कलिः पञ्चदशश्चात्र नारदश्चैव षोडशः	BR-01-07-114-046a
सद्वा बृहद्वा बृहकः करालश्च महायशाः	BR-01-07-114-046c
ब्रह्मचारी बहुगुणः सुपर्णश्चेति विश्रुतः	BR-01-07-114-047a
विश्वावसुर्भुमन्युश्च सुचन्द्रो दशमस्तथा	BR-01-07-114-047c
गीतमाधुर्यसम्पन्नौ विख्यातौ च हहाहुहू	BR-01-07-114-048a
इत्येते देवगन्धर्वा जगुस्तत्र नरर्षभम्	BR-01-07-114-048c
तथैवाप्सरसो हृष्टाः सर्वालङ्कारभूषिताः	BR-01-07-114-049a
ननृतुर्वै महाभागा जगुश्चायतलोचनाः	BR-01-07-114-049c
अनूना चानवद्या च प्रियमुख्या गुणावरा	BR-01-07-114-050a
अद्रिका च तथा साची मिश्रकेशी अलम्बुसा	BR-01-07-114-050c
मरीचिः शिचुका चैव विद्युत्पर्णा तिलोत्तमा	BR-01-07-114-051a
अग्निका लक्षणा क्षेमा देवी रम्भा मनोरमा	BR-01-07-114-051c
असिता च सुबाहुश्च सुप्रिया सुवपुस्तथा	BR-01-07-114-052a
पुण्डरीका सुगन्धा च सुरथा च प्रमाथिनी	BR-01-07-114-052c
काम्या शारद्वती चैव ननृतुस्तत्र सङ्घशः	BR-01-07-114-053a
मेनका सहजन्या च पर्णिका पुञ्जिकस्थला	BR-01-07-114-053c
क्रतुस्थला घृताची च विश्वाची पूर्वचित्त्यपि	BR-01-07-114-054a
उम्लोचेत्यभिविख्याता प्रम्लोचेति च ता दश	BR-01-07-114-054c
उर्वश्येकादशीत्येता जगुरायतलोचनाः	BR-01-07-114-054e
धातार्यमा च मित्रश्च वरुणोंऽशो भगस्तथा	BR-01-07-114-055a
इन्द्रो विवस्वान्पूषा च त्वष्टा च सविता तथा	BR-01-07-114-055c
पर्जन्यश्चैव विष्णुश्च आदित्याः पावकार्चिषः	BR-01-07-114-056a
महिमानं पाण्डवस्य वर्धयन्तोऽम्बरे स्थिताः	BR-01-07-114-056c
मृगव्याधश्च शर्वश्च निर्ऋतिश्च महायशाः	BR-01-07-114-057a
अजैकपादहिर्बुध्न्यः पिनाकी च परन्तपः	BR-01-07-114-057c
दहनोऽथेश्वरश्चैव कपाली च विशां पते	BR-01-07-114-058a
स्थाणुर्भवश्च भगवान्रुद्रास्तत्रावतस्थिरे	BR-01-07-114-058c
अश्विनौ वसवश्चाष्टौ मरुतश्च महाबलाः	BR-01-07-114-059a
विश्वेदेवास्तथा साध्यास्तत्रासन्परिसंस्थिताः	BR-01-07-114-059c
कर्कोटकोऽथ शेषश्च वासुकिश्च भुजङ्गमः	BR-01-07-114-060a
कच्छपश्चापकुण्डश्च तक्षकश्च महोरगः	BR-01-07-114-060c
आययुस्तेजसा युक्ता महाक्रोधा महाबलाः	BR-01-07-114-061a
एते चान्ये च बहवस्तत्र नागा व्यवस्थिताः	BR-01-07-114-061c
तार्क्ष्यश्चारिष्टनेमिश्च गरुडश्चासितध्वजः	BR-01-07-114-062a
अरुणश्चारुणिश्चैव वैनतेया व्यवस्थिताः	BR-01-07-114-062c
तद्दृष्ट्वा महदाश्चर्यं विस्मिता मुनिसत्तमाः	BR-01-07-114-063a
अधिकां स्म ततो वृत्तिमवर्तन्पाण्डवान्प्रति	BR-01-07-114-063c
पाण्डुस्तु पुनरेवैनां पुत्रलोभान्महायशाः	BR-01-07-114-064a
प्राहिणोद्दर्शनीयाङ्गीं कुन्ती त्वेनमथाब्रवीत्	BR-01-07-114-064c
नातश्चतुर्थं प्रसवमापत्स्वपि वदन्त्युत	BR-01-07-114-065a
अतः परं चारिणी स्यात्पञ्चमे बन्धकी भवेत्	BR-01-07-114-065c
स त्वं विद्वन्धर्ममिमं बुद्धिगम्यं कथं नु माम्	BR-01-07-114-066a
अपत्यार्थं समुत्क्रम्य प्रमादादिव भाषसे	BR-01-07-114-066c
	
	
	
वैशम्पायन उवाच	BR-01-07-115-001    
कुन्तीपुत्रेषु जातेषु धृतराष्ट्रात्मजेषु च	BR-01-07-115-001a
मद्रराजसुता पाण्डुं रहो वचनमब्रवीत्	BR-01-07-115-001c
न मेऽस्ति त्वयि सन्तापो विगुणेऽपि परन्तप	BR-01-07-115-002a
नावरत्वे वरार्हायाः स्थित्वा चानघ नित्यदा	BR-01-07-115-002c
गान्धार्याश्चैव नृपते जातं पुत्रशतं तथा	BR-01-07-115-003a
श्रुत्वा न मे तथा दुःखमभवत्कुरुनन्दन	BR-01-07-115-003c
इदं तु मे महद्दुःखं तुल्यतायामपुत्रता	BR-01-07-115-004a
दिष्ट्या त्विदानीं भर्तुर्मे कुन्त्यामप्यस्ति सन्ततिः	BR-01-07-115-004c
यदि त्वपत्यसन्तानं कुन्तिराजसुता मयि	BR-01-07-115-005a
कुर्यादनुग्रहो मे स्यात्तव चापि हितं भवेत्	BR-01-07-115-005c
स्तम्भो हि मे सपत्नीत्वाद्वक्तुं कुन्तिसुतां प्रति	BR-01-07-115-006a
यदि तु त्वं प्रसन्नो मे स्वयमेनां प्रचोदय	BR-01-07-115-006c
पाण्डुरुवाच	BR-01-07-115-007    
ममाप्येष सदा माद्रि हृद्यर्थः परिवर्तते	BR-01-07-115-007a
न तु त्वां प्रसहे वक्तुमिष्टानिष्टविवक्षया	BR-01-07-115-007c
तव त्विदं मतं ज्ञात्वा प्रयतिष्याम्यतः परम्	BR-01-07-115-008a
मन्ये ध्रुवं मयोक्ता सा वचो मे प्रतिपत्स्यते	BR-01-07-115-008c
 वैशम्पायन उवाच	BR-01-07-115-009  
ततः कुन्तीं पुनः पाण्डुर्विविक्त इदमब्रवीत्	BR-01-07-115-009a
कुलस्य मम सन्तानं लोकस्य च कुरु प्रियम्	BR-01-07-115-009c
मम चापिण्डनाशाय पूर्वेषामपि चात्मनः	BR-01-07-115-010a
मत्प्रियार्थं च कल्याणि कुरु कल्याणमुत्तमम्	BR-01-07-115-010c
यशसोऽर्थाय चैव त्वं कुरु कर्म सुदुष्करम्	BR-01-07-115-011a
प्राप्याधिपत्यमिन्द्रेण यज्ञैरिष्टं यशोर्थिना	BR-01-07-115-011c
तथा मन्त्रविदो विप्रास्तपस्तप्त्वा सुदुष्करम्	BR-01-07-115-012a
गुरूनभ्युपगच्छन्ति यशसोऽर्थाय भामिनि	BR-01-07-115-012c
तथा राजर्षयः सर्वे ब्राह्मणाश्च तपोधनाः	BR-01-07-115-013a
चक्रुरुच्चावचं कर्म यशसोऽर्थाय दुष्करम्	BR-01-07-115-013c
सा त्वं माद्रीं प्लवेनेव तारयेमामनिन्दिते	BR-01-07-115-014a
अपत्यसंविभागेन परां कीर्तिमवाप्नुहि	BR-01-07-115-014c
एवमुक्ताब्रवीन्माद्रीं सकृच्चिन्तय दैवतम्	BR-01-07-115-015a
तस्मात्ते भवितापत्यमनुरूपमसंशयम्	BR-01-07-115-015c
ततो माद्री विचार्यैव जगाम मनसाश्विनौ	BR-01-07-115-016a
तावागम्य सुतौ तस्यां जनयामासतुर्यमौ	BR-01-07-115-016c
नकुलं सहदेवं च रूपेणाप्रतिमौ भुवि	BR-01-07-115-017a
तथैव तावपि यमौ वागुवाचाशरीरिणी	BR-01-07-115-017c
रूपसत्त्वगुणोपेतावेतावन्याञ्जनानति	BR-01-07-115-018a
भासतस्तेजसात्यर्थं रूपद्रविणसम्पदा	BR-01-07-115-018c
नामानि चक्रिरे तेषां शतशृङ्गनिवासिनः	BR-01-07-115-019a
भक्त्या च कर्मणा चैव तथाशीर्भिर्विशां पते	BR-01-07-115-019c
ज्येष्ठं युधिष्ठिरेत्याहुर्भीमसेनेति मध्यमम्	BR-01-07-115-020a
अर्जुनेति तृतीयं च कुन्तीपुत्रानकल्पयन्	BR-01-07-115-020c
पूर्वजं नकुलेत्येवं सहदेवेति चापरम्	BR-01-07-115-021a
माद्रीपुत्रावकथयंस्ते विप्राः प्रीतमानसाः	BR-01-07-115-021c
अनुसंवत्सरं जाता अपि ते कुरुसत्तमाः	BR-01-07-115-021e
कुन्तीमथ पुनः पाण्डुर्माद्र्यर्थे समचोदयत्	BR-01-07-115-022a
तमुवाच पृथा राजन्रहस्युक्ता सती सदा	BR-01-07-115-022c
उक्ता सकृद्द्वन्द्वमेषा लेभे तेनास्मि वञ्चिता	BR-01-07-115-023a
बिभेम्यस्याः परिभवान्नारीणां गतिरीदृशी	BR-01-07-115-023c
नाज्ञासिषमहं मूढा द्वन्द्वाह्वाने फलद्वयम्	BR-01-07-115-024a
तस्मान्नाहं नियोक्तव्या त्वयैषोऽस्तु वरो मम	BR-01-07-115-024c
एवं पाण्डोः सुताः पञ्च देवदत्ता महाबलाः	BR-01-07-115-025a
सम्भूताः कीर्तिमन्तस्ते कुरुवंशविवर्धनाः	BR-01-07-115-025c
शुभलक्षणसम्पन्नाः सोमवत्प्रियदर्शनाः	BR-01-07-115-026a
सिंहदर्पा महेष्वासाः सिंहविक्रान्तगामिनः	BR-01-07-115-026c
सिंहग्रीवा मनुष्येन्द्रा ववृधुर्देवविक्रमाः	BR-01-07-115-026e
विवर्धमानास्ते तत्र पुण्ये हैमवते गिरौ	BR-01-07-115-027a
विस्मयं जनयामासुर्महर्षीणां समेयुषाम्	BR-01-07-115-027c
ते च पञ्च शतं चैव कुरुवंशविवर्धनाः	BR-01-07-115-028a
सर्वे ववृधुरल्पेन कालेनाप्स्विव नीरजाः	BR-01-07-115-028c
	
	
	
वैशम्पायन उवाच	BR-01-07-116-001    
दर्शनीयांस्ततः पुत्रान्पाण्डुः पञ्च महावने	BR-01-07-116-001a
तान्पश्यन्पर्वते रेमे स्वबाहुबलपालितान्	BR-01-07-116-001c
सुपुष्पितवने काले कदाचिन्मधुमाधवे	BR-01-07-116-002a
भूतसम्मोहने राजा सभार्यो व्यचरद्वनम्	BR-01-07-116-002c
पलाशैस्तिलकैश्चूतैश्चम्पकैः पारिभद्रकैः	BR-01-07-116-003a
अन्यैश्च बहुभिर्वृक्षैः फलपुष्पसमृद्धिभिः	BR-01-07-116-003c
जलस्थानैश्च विविधैः पद्मिनीभिश्च शोभितम्	BR-01-07-116-004a
पाण्डोर्वनं तु सम्प्रेक्ष्य प्रजज्ञे हृदि मन्मथः	BR-01-07-116-004c
प्रहृष्टमनसं तत्र विहरन्तं यथामरम्	BR-01-07-116-005a
तं माद्र्यनुजगामैका वसनं बिभ्रती शुभम्	BR-01-07-116-005c
समीक्षमाणः स तु तां वयःस्थां तनुवाससम्	BR-01-07-116-006a
तस्य कामः प्रववृधे गहनेऽग्निरिवोत्थितः	BR-01-07-116-006c
रहस्यात्मसमां दृष्ट्वा राजा राजीवलोचनाम्	BR-01-07-116-007a
न शशाक नियन्तुं तं कामं कामबलात्कृतः	BR-01-07-116-007c
तत एनां बलाद्राजा निजग्राह रहोगताम्	BR-01-07-116-008a
वार्यमाणस्तया देव्या विस्फुरन्त्या यथाबलम्	BR-01-07-116-008c
स तु कामपरीतात्मा तं शापं नान्वबुध्यत	BR-01-07-116-009a
माद्रीं मैथुनधर्मेण गच्छमानो बलादिव	BR-01-07-116-009c
जीवितान्ताय कौरव्यो मन्मथस्य वशं गतः	BR-01-07-116-010a
शापजं भयमुत्सृज्य जगामैव बलात्प्रियाम्	BR-01-07-116-010c
तस्य कामात्मनो बुद्धिः साक्षात्कालेन मोहिता	BR-01-07-116-011a
सम्प्रमथ्येन्द्रियग्रामं प्रनष्टा सह चेतसा	BR-01-07-116-011c
स तया सह सङ्गम्य भार्यया कुरुनन्दन	BR-01-07-116-012a
पाण्डुः परमधर्मात्मा युयुजे कालधर्मणा	BR-01-07-116-012c
ततो माद्री समालिङ्ग्य राजानं गतचेतसम्	BR-01-07-116-013a
मुमोच दुःखजं शब्दं पुनः पुनरतीव ह	BR-01-07-116-013c
सह पुत्रैस्ततः कुन्ती माद्रीपुत्रौ च पाण्डवौ	BR-01-07-116-014a
आजग्मुः सहितास्तत्र यत्र राजा तथागतः	BR-01-07-116-014c
ततो माद्र्यब्रवीद्राजन्नार्ता कुन्तीमिदं वचः	BR-01-07-116-015a
एकैव त्वमिहागच्छ तिष्ठन्त्वत्रैव दारकाः	BR-01-07-116-015c
तच्छ्रुत्वा वचनं तस्यास्तत्रैवावार्य दारकान्	BR-01-07-116-016a
हताहमिति विक्रुश्य सहसोपजगाम ह	BR-01-07-116-016c
दृष्ट्वा पाण्डुं च माद्रीं च शयानौ धरणीतले	BR-01-07-116-017a
कुन्ती शोकपरीताङ्गी विललाप सुदुःखिता	BR-01-07-116-017c
रक्ष्यमाणो मया नित्यं वीरः सततमात्मवान्	BR-01-07-116-018a
कथं त्वमभ्यतिक्रान्तः शापं जानन्वनौकसः	BR-01-07-116-018c
ननु नाम त्वया माद्रि रक्षितव्यो जनाधिपः	BR-01-07-116-019a
सा कथं लोभितवती विजने त्वं नराधिपम्	BR-01-07-116-019c
कथं दीनस्य सततं त्वामासाद्य रहोगताम्	BR-01-07-116-020a
तं विचिन्तयतः शापं प्रहर्षः समजायत	BR-01-07-116-020c
धन्या त्वमसि बाह्लीकि मत्तो भाग्यतरा तथा	BR-01-07-116-021a
दृष्टवत्यसि यद्वक्त्रं प्रहृष्टस्य महीपतेः	BR-01-07-116-021c
माद्र्युवाच	BR-01-07-116-022    
विलोभ्यमानेन मया वार्यमाणेन चासकृत्	BR-01-07-116-022a
आत्मा न वारितोऽनेन सत्यं दिष्टं चिकीर्षुणा	BR-01-07-116-022c
कुन्त्युवाच	BR-01-07-116-023    
अहं ज्येष्ठा धर्मपत्नी ज्येष्ठं धर्मफलं मम	BR-01-07-116-023a
अवश्यं भाविनो भावान्मा मां माद्रि निवर्तय	BR-01-07-116-023c
अन्वेष्यामीह भर्तारमहं प्रेतवशं गतम्	BR-01-07-116-024a
उत्तिष्ठ त्वं विसृज्यैनमिमान्रक्षस्व दारकान्	BR-01-07-116-024c
माद्र्युवाच	BR-01-07-116-025    
अहमेवानुयास्यामि भर्तारमपलायिनम्	BR-01-07-116-025a
न हि तृप्तास्मि कामानां तज्ज्येष्ठा अनुमन्यताम्	BR-01-07-116-025c
मां चाभिगम्य क्षीणोऽयं कामाद्भरतसत्तमः	BR-01-07-116-026a
तमुच्छिन्द्यामस्य कामं कथं नु यमसादने	BR-01-07-116-026c
न चाप्यहं वर्तयन्ती निर्विशेषं सुतेषु ते	BR-01-07-116-027a
वृत्तिमार्ये चरिष्यामि स्पृशेदेनस्तथा हि माम्	BR-01-07-116-027c
तस्मान्मे सुतयोः कुन्ति वर्तितव्यं स्वपुत्रवत्	BR-01-07-116-028a
मां हि कामयमानोऽयं राजा प्रेतवशं गतः	BR-01-07-116-028c
राज्ञः शरीरेण सह ममापीदं कलेवरम्	BR-01-07-116-029a
दग्धव्यं सुप्रतिच्छन्नमेतदार्ये प्रियं कुरु	BR-01-07-116-029c
दारकेष्वप्रमत्ता च भवेथाश्च हिता मम	BR-01-07-116-030a
अतोऽन्यन्न प्रपश्यामि सन्देष्टव्यं हि किञ्चन	BR-01-07-116-030c
वैशम्पायन उवाच  	BR-01-07-116-031     
इत्युक्त्वा तं चिताग्निस्थं धर्मपत्नी नरर्षभम्	BR-01-07-116-031a   
मद्रराजात्मजा तूर्णमन्वारोहयद्यशस्विनी 	BR-01-07-116-031c   
	
	
	
	
वैशम्पायन उवाच	BR-01-07-117-001    
पाण्डोरवभृथं कृत्वा देवकल्पा महर्षयः	BR-01-07-117-001a
ततो मन्त्रमकुर्वन्त ते समेत्य तपस्विनः	BR-01-07-117-001c
हित्वा राज्यं च राष्ट्रं च स महात्मा महातपाः	BR-01-07-117-002a
अस्मिन्स्थाने तपस्तप्तुं तापसाञ्शरणं गतः	BR-01-07-117-002c
स जातमात्रान्पुत्रांश्च दारांश्च भवतामिह	BR-01-07-117-003a
प्रदायोपनिधिं राजा पाण्डुः स्वर्गमितो गतः	BR-01-07-117-003c
ते परस्परमामन्त्र्य सर्वभूतहिते रताः	BR-01-07-117-004a
पाण्डोः पुत्रान्पुरस्कृत्य नगरं नागसाह्वयम्	BR-01-07-117-004c
उदारमनसः सिद्धा गमने चक्रिरे मनः	BR-01-07-117-005a
भीष्माय पाण्डवान्दातुं धृतराष्ट्राय चैव हि	BR-01-07-117-005c
तस्मिन्नेव क्षणे सर्वे तानादाय प्रतस्थिरे	BR-01-07-117-006a
पाण्डोर्दारांश्च पुत्रांश्च शरीरं चैव तापसाः	BR-01-07-117-006c
सुखिनी सा पुरा भूत्वा सततं पुत्रवत्सला	BR-01-07-117-007a
प्रपन्ना दीर्घमध्वानं सङ्क्षिप्तं तदमन्यत	BR-01-07-117-007c
सा नदीर्घेण कालेन सम्प्राप्ता कुरुजाङ्गलम्	BR-01-07-117-008a
वर्धमानपुरद्वारमाससाद यशस्विनी	BR-01-07-117-008c
तं चारणसहस्राणां मुनीनामागमं तदा	BR-01-07-117-009a
श्रुत्वा नागपुरे नॄणां विस्मयः समजायत	BR-01-07-117-009c
मुहूर्तोदित आदित्ये सर्वे धर्मपुरस्कृताः	BR-01-07-117-010a
सदारास्तापसान्द्रष्टुं निर्ययुः पुरवासिनः	BR-01-07-117-010c
स्त्रीसङ्घाः क्षत्रसङ्घाश्च यानसङ्घान्समास्थिताः	BR-01-07-117-011a
ब्राह्मणैः सह निर्जग्मुर्ब्राह्मणानां च योषितः	BR-01-07-117-011c
तथा विट्शूद्रसङ्घानां महान्व्यतिकरोऽभवत्	BR-01-07-117-012a
न कश्चिदकरोदीर्ष्यामभवन्धर्मबुद्धयः	BR-01-07-117-012c
तथा भीष्मः शान्तनवः सोमदत्तोऽथ बाह्लिकः	BR-01-07-117-013a
प्रज्ञाचक्षुश्च राजर्षिः क्षत्ता च विदुरः स्वयम्	BR-01-07-117-013c
सा च सत्यवती देवी कौसल्या च यशस्विनी	BR-01-07-117-014a
राजदारैः परिवृता गान्धारी च विनिर्ययौ	BR-01-07-117-014c
धृतराष्ट्रस्य दायादा दुर्योधनपुरोगमाः	BR-01-07-117-015a
भूषिता भूषणैश्चित्रैः शतसङ्ख्या विनिर्ययुः	BR-01-07-117-015c
तान्महर्षिगणान्सर्वाञ्शिरोभिरभिवाद्य च	BR-01-07-117-016a
उपोपविविशुः सर्वे कौरव्याः सपुरोहिताः	BR-01-07-117-016c
तथैव शिरसा भूमावभिवाद्य प्रणम्य च	BR-01-07-117-017a
उपोपविविशुः सर्वे पौरजानपदा अपि	BR-01-07-117-017c
तमकूजमिवाज्ञाय जनौघं सर्वशस्तदा	BR-01-07-117-018a
भीष्मो राज्यं च राष्ट्रं च महर्षिभ्यो न्यवेदयत्	BR-01-07-117-018c
तेषामथो वृद्धतमः प्रत्युत्थाय जटाजिनी	BR-01-07-117-019a
महर्षिमतमाज्ञाय महर्षिरिदमब्रवीत्	BR-01-07-117-019c
यः स कौरव्यदायादः पाण्डुर्नाम नराधिपः	BR-01-07-117-020a
कामभोगान्परित्यज्य शतशृङ्गमितो गतः	BR-01-07-117-020c
ब्रह्मचर्यव्रतस्थस्य तस्य दिव्येन हेतुना	BR-01-07-117-021a
साक्षाद्धर्मादयं पुत्रस्तस्य जातो युधिष्ठिरः	BR-01-07-117-021c
तथेमं बलिनां श्रेष्ठं तस्य राज्ञो महात्मनः	BR-01-07-117-022a
मातरिश्वा ददौ पुत्रं भीमं नाम महाबलम्	BR-01-07-117-022c
पुरुहूतादयं जज्ञे कुन्त्यां सत्यपराक्रमः	BR-01-07-117-023a
यस्य कीरित्र्महेष्वासान्सर्वानभिभविष्यति	BR-01-07-117-023c
यौ तु माद्री महेष्वासावसूत कुरुसत्तमौ	BR-01-07-117-024a
अश्विभ्यां मनुजव्याघ्राविमौ तावपि तिष्ठतः	BR-01-07-117-024c
चरता धर्मनित्येन वनवासं यशस्विना	BR-01-07-117-025a
एष पैतामहो वंशः पाण्डुना पुनरुद्धृतः	BR-01-07-117-025c
पुत्राणां जन्म वृद्धिं च वैदिकाध्ययनानि च	BR-01-07-117-026a
पश्यतः सततं पाण्डोः शश्वत्प्रीतिरवर्धत	BR-01-07-117-026c
वर्तमानः सतां वृत्ते पुत्रलाभमवाप्य च	BR-01-07-117-027a
पितृलोकं गतः पाण्डुरितः सप्तदशेऽहनि	BR-01-07-117-027c
तं चितागतमाज्ञाय वैश्वानरमुखे हुतम्	BR-01-07-117-028a
प्रविष्टा पावकं माद्री हित्वा जीवितमात्मनः	BR-01-07-117-028c
सा गता सह तेनैव पतिलोकमनुव्रता	BR-01-07-117-029a
तस्यास्तस्य च यत्कार्यं क्रियतां तदनन्तरम्	BR-01-07-117-029c
इमे तयोः शरीरे द्वे सुताश्चेमे तयोर्वराः	BR-01-07-117-030a
क्रियाभिरनुगृह्यन्तां सह मात्रा परन्तपाः	BR-01-07-117-030c
प्रेतकार्ये च निर्वृत्ते पितृमेधं महायशाः	BR-01-07-117-031a
लभतां सर्वधर्मज्ञः पाण्डुः कुरुकुलोद्वहः	BR-01-07-117-031c
एवमुक्त्वा कुरून्सर्वान्कुरूणामेव पश्यताम्	BR-01-07-117-032a
क्षणेनान्तर्हिताः सर्वे चारणा गुह्यकैः सह	BR-01-07-117-032c
गन्धर्वनगराकारं तत्रैवान्तर्हितं पुनः	BR-01-07-117-033a
ऋषिसिद्धगणं दृष्ट्वा विस्मयं ते परं ययुः	BR-01-07-117-033c
	
	
धृतराष्ट्र उवाच	BR-01-07-118-001    
पाण्डोर्विदुर सर्वाणि प्रेतकार्याणि कारय	BR-01-07-118-001a
राजवद्राजसिंहस्य माद्र्याश्चैव विशेषतः	BR-01-07-118-001c
पशून्वासांसि रत्नानि धनानि विविधानि च	BR-01-07-118-002a
पाण्डोः प्रयच्छ माद्र्याश्च येभ्यो यावच्च वाञ्छितम्	BR-01-07-118-002c
यथा च कुन्ती सत्कारं कुर्यान्माद्र्यास्तथा कुरु	BR-01-07-118-003a
यथा न वायुर्नादित्यः पश्येतां तां सुसंवृताम्	BR-01-07-118-003c
न शोच्यः पाण्डुरनघः प्रशस्यः स नराधिपः	BR-01-07-118-004a
यस्य पञ्च सुता वीरा जाताः सुरसुतोपमाः	BR-01-07-118-004c
 वैशम्पायन उवाच	BR-01-07-118-005   
विदुरस्तं तथेत्युक्त्वा भीष्मेण सह भारत	BR-01-07-118-005a
पाण्डुं संस्कारयामास देशे परमसंवृते	BR-01-07-118-005c
ततस्तु नगरात्तूर्णमाज्यहोमपुरस्कृताः	BR-01-07-118-006a
निर्हृताः पावका दीप्ताः पाण्डो राजपुरोहितैः	BR-01-07-118-006c
अथैनमार्तवैर्गन्धैर्माल्यैश्च विविधैर्वरैः	BR-01-07-118-007a
शिबिकां समलञ्चक्रुर्वाससाच्छाद्य सर्वशः	BR-01-07-118-007c
तां तथा शोभितां माल्यैर्वासोभिश्च महाधनैः	BR-01-07-118-008a
अमात्या ज्ञातयश्चैव सुहृदश्चोपतस्थिरे	BR-01-07-118-008c
नृसिंहं नरयुक्तेन परमालङ्कृतेन तम्	BR-01-07-118-009a
अवहन्यानमुख्येन सह माद्र्या सुसंवृतम्	BR-01-07-118-009c
पाण्डुरेणातपत्रेण चामरव्यजनेन च	BR-01-07-118-010a
सर्ववादित्रनादैश्च समलञ्चक्रिरे ततः	BR-01-07-118-010c
रत्नानि चाप्युपादाय बहूनि शतशो नराः	BR-01-07-118-011a
प्रददुः काङ्क्षमाणेभ्यः पाण्डोस्तत्रौर्ध्वदेहिकम्	BR-01-07-118-011c
अथ छत्राणि शुभ्राणि पाण्डुराणि बृहन्ति च	BR-01-07-118-012a
आजह्रुः कौरवस्यार्थे वासांसि रुचिराणि च	BR-01-07-118-012c
याजकैः शुक्लवासोभिर्हूयमाना हुताशनाः	BR-01-07-118-013a
अगच्छन्नग्रतस्तस्य दीप्यमानाः स्वलङ्कृताः	BR-01-07-118-013c
ब्राह्मणाः क्षत्रिया वैश्याः शूद्राश्चैव सहस्रशः	BR-01-07-118-014a
रुदन्तः शोकसन्तप्ता अनुजग्मुर्नराधिपम्	BR-01-07-118-014c
अयमस्मानपाहाय दुःखे चाधाय शाश्वते	BR-01-07-118-015a
कृत्वानाथान्परो नाथः क्व यास्यति नराधिपः	BR-01-07-118-015c
क्रोशन्तः पाण्डवाः सर्वे भीष्मो विदुर एव च	BR-01-07-118-016a
रमणीये वनोद्देशे गङ्गातीरे समे शुभे	BR-01-07-118-016c
न्यासयामासुरथ तां शिबिकां सत्यवादिनः	BR-01-07-118-017a
सभार्यस्य नृसिंहस्य पाण्डोरक्लिष्टकर्मणः	BR-01-07-118-017c
ततस्तस्य शरीरं तत्सर्वगन्धनिषेवितम्	BR-01-07-118-018a
शुचिकालीयकादिग्धं मुख्यस्नानाधिवासितम्	BR-01-07-118-018c
पर्यषिञ्चज्जलेनाशु शातकुम्भमयैर्घटैः	BR-01-07-118-018e
चन्दनेन च मुख्येन शुक्लेन समलेपयन्	BR-01-07-118-019a
कालागुरुविमिश्रेण तथा तुङ्गरसेन च	BR-01-07-118-019c
अथैनं देशजैः शुक्लैर्वासोभिः समयोजयन्	BR-01-07-118-020a
आच्छन्नः स तु वासोभिर्जीवन्निव नरर्षभः	BR-01-07-118-020c
शुशुभे पुरुषव्याघ्रो महार्हशयनोचितः	BR-01-07-118-020e
याजकैरभ्यनुज्ञातं प्रेतकर्मणि निष्ठितैः	BR-01-07-118-021a
घृतावसिक्तं राजानं सह माद्र्या स्वलङ्कृतम्	BR-01-07-118-021c
तुङ्गपद्मकमिश्रेण चन्दनेन सुगन्धिना	BR-01-07-118-022a
अन्यैश्च विविधैर्गन्धैरनल्पैः समदाहयन्	BR-01-07-118-022c
ततस्तयोः शरीरे ते दृष्ट्वा मोहवशं गता	BR-01-07-118-023a
हाहा पुत्रेति कौसल्या पपात सहसा भुवि	BR-01-07-118-023c
तां प्रेक्ष्य पतितामार्तां पौरजानपदो जनः	BR-01-07-118-024a
रुरोद सस्वनं सर्वो राजभक्त्या कृपान्वितः	BR-01-07-118-024c
क्लान्तानीवार्तनादेन सर्वाणि च विचुक्रुशुः	BR-01-07-118-025a
मानुषैः सह भूतानि तिर्यग्योनिगतान्यपि	BR-01-07-118-025c
तथा भीष्मः शान्तनवो विदुरश्च महामतिः	BR-01-07-118-026a
सर्वशः कौरवाश्चैव प्राणदन्भृशदुःखिताः	BR-01-07-118-026c
ततो भीष्मोऽथ विदुरो राजा च सह बन्धुभिः	BR-01-07-118-027a
उदकं चक्रिरे तस्य सर्वाश्च कुरुयोषितः	BR-01-07-118-027c
कृतोदकांस्तानादाय पाण्डवाञ्शोककर्शितान्	BR-01-07-118-028a
सर्वाः प्रकृतयो राजञ्शोचन्त्यः पर्यवारयन्	BR-01-07-118-028c
यथैव पाण्डवा भूमौ सुषुपुः सह बान्धवैः	BR-01-07-118-029a
तथैव नागरा राजञ्शिश्यिरे ब्राह्मणादयः	BR-01-07-118-029c
तदनानन्दमस्वस्थमाकुमारमहृष्टवत्	BR-01-07-118-030a
बभूव पाण्डवैः सार्धं नगरं द्वादश क्षपाः	BR-01-07-118-030c
	
	
वैशम्पायन उवाच	BR-01-07-119-001    
ततः क्षत्ता च राजा च भीष्मश्च सह बन्धुभिः	BR-01-07-119-001a
ददुः श्राद्धं तदा पाण्डोः स्वधामृतमयं तदा	BR-01-07-119-001c
कुरूंश्च विप्रमुख्यांश्च भोजयित्वा सहस्रशः	BR-01-07-119-002a
रत्नौघान्द्विजमुख्येभ्यो दत्त्वा ग्रामवरानपि	BR-01-07-119-002c
कृतशौचांस्ततस्तांस्तु पाण्डवान्भरतर्षभान्	BR-01-07-119-003a
आदाय विविशुः पौराः पुरं वारणसाह्वयम्	BR-01-07-119-003c
सततं स्मान्वतप्यन्त तमेव भरतर्षभम्	BR-01-07-119-004a
पौरजानपदाः सर्वे मृतं स्वमिव बान्धवम्	BR-01-07-119-004c
श्राद्धावसाने तु तदा दृष्ट्वा तं दुःखितं जनम्	BR-01-07-119-005a
सम्मूढां दुःखशोकार्तां व्यासो मातरमब्रवीत्	BR-01-07-119-005c
अतिक्रान्तसुखाः कालाः प्रत्युपस्थितदारुणाः	BR-01-07-119-006a
श्वः श्वः पापीयदिवसाः पृथिवी गतयौवना	BR-01-07-119-006c
बहुमायासमाकीर्णो नानादोषसमाकुलः	BR-01-07-119-007a
लुप्तधर्मक्रियाचारो घोरः कालो भविष्यति	BR-01-07-119-007c
गच्छ त्वं त्यागमास्थाय युक्ता वस तपोवने	BR-01-07-119-008a
मा द्रक्ष्यसि कुलस्यास्य घोरं सङ्क्षयमात्मनः	BR-01-07-119-008c
तथेति समनुज्ञाय सा प्रविश्याब्रवीत्स्नुषाम्	BR-01-07-119-009a
अम्बिके तव पुत्रस्य दुर्नयात्किल भारताः	BR-01-07-119-009c
सानुबन्धा विनङ्क्ष्यन्ति पौत्राश्चैवेति नः श्रुतम्	BR-01-07-119-009e
तत्कौसल्यामिमामार्तां पुत्रशोकाभिपीडिताम्	BR-01-07-119-010a
वनमादाय भद्रं ते गच्छावो यदि मन्यसे	BR-01-07-119-010c
तथेत्युक्ते अम्बिकया भीष्ममामन्त्र्य सुव्रता	BR-01-07-119-011a
वनं ययौ सत्यवती स्नुषाभ्यां सह भारत	BR-01-07-119-011c
ताः सुघोरं तपः कृत्वा देव्यो भरतसत्तम	BR-01-07-119-012a
देहं त्यक्त्वा महाराज गतिमिष्टां ययुस्तदा	BR-01-07-119-012c
अवाप्नुवन्त वेदोक्तान्संस्कारान्पाण्डवास्तदा	BR-01-07-119-013a
अवर्धन्त च भोगांस्ते भुञ्जानाः पितृवेश्मनि	BR-01-07-119-013c
धार्तराष्ट्रैश्च सहिताः क्रीडन्तः पितृवेश्मनि	BR-01-07-119-014a
बालक्रीडासु सर्वासु विशिष्टाः पाण्डवाभवन्	BR-01-07-119-014c
जवे लक्ष्याभिहरणे भोज्ये पांसुविकर्षणे	BR-01-07-119-015a
धार्तराष्ट्रान्भीमसेनः सर्वान्स परिमर्दति	BR-01-07-119-015c
हर्षादेतान्क्रीडमानान्गृह्य काकनिलीयने	BR-01-07-119-016a
शिरस्सु च निगृह्यैनान्योधयामास पाण्डवः	BR-01-07-119-016c
शतमेकोत्तरं तेषां कुमाराणां महौजसाम्	BR-01-07-119-017a
एक एव विमृद्नाति नातिकृच्छ्राद्वृकोदरः	BR-01-07-119-017c
पादेषु च निगृह्यैनान्विनिहत्य बलाद्बली	BR-01-07-119-018a
चकर्ष क्रोशतो भूमौ घृष्टजानुशिरोक्षिकान्	BR-01-07-119-018c
दश बालाञ्जले क्रीडन्भुजाभ्यां परिगृह्य सः	BR-01-07-119-019a
आस्ते स्म सलिले मग्नः प्रमृतांश्च विमुञ्चति	BR-01-07-119-019c
फलानि वृक्षमारुह्य प्रचिन्वन्ति च ते यदा	BR-01-07-119-020a
तदा पादप्रहारेण भीमः कम्पयते द्रुमम्	BR-01-07-119-020c
प्रहारवेगाभिहताद्द्रुमाद्व्याघूर्णितास्ततः	BR-01-07-119-021a
सफलाः प्रपतन्ति स्म द्रुतं स्रस्ताः कुमारकाः	BR-01-07-119-021c
न ते नियुद्धे न जवे न योग्यासु कदाचन	BR-01-07-119-022a
कुमारा उत्तरं चक्रुः स्पर्धमाना वृकोदरम्	BR-01-07-119-022c
एवं स धार्तराष्ट्राणां स्पर्धमानो वृकोदरः	BR-01-07-119-023a
अप्रियेऽतिष्ठदत्यन्तं बाल्यान्न द्रोहचेतसा	BR-01-07-119-023c
ततो बलमतिख्यातं धार्तराष्ट्रः प्रतापवान्	BR-01-07-119-024a
भीमसेनस्य तज्ज्ञात्वा दुष्टभावमदर्शयत्	BR-01-07-119-024c
तस्य धर्मादपेतस्य पापानि परिपश्यतः	BR-01-07-119-025a
मोहादैश्वर्यलोभाच्च पापा मतिरजायत	BR-01-07-119-025c
अयं बलवतां श्रेष्ठः कुन्तीपुत्रो वृकोदरः	BR-01-07-119-026a
मध्यमः पाण्डुपुत्राणां निकृत्या सन्निहन्यताम्	BR-01-07-119-026c
अथ तस्मादवरजं ज्येष्ठं चैव युधिष्ठिरम्	BR-01-07-119-027a
प्रसह्य बन्धने बद्ध्वा प्रशासिष्ये वसुन्धराम्	BR-01-07-119-027c
एवं स निश्चयं पापः कृत्वा दुर्योधनस्तदा	BR-01-07-119-028a
नित्यमेवान्तरप्रेक्षी भीमस्यासीन्महात्मनः	BR-01-07-119-028c
ततो जलविहारार्थं कारयामास भारत	BR-01-07-119-029a
चेलकम्बलवेश्मानि विचित्राणि महान्ति च	BR-01-07-119-029c
प्रमाणकोट्यामुद्देशं स्थलं किञ्चिदुपेत्य च	BR-01-07-119-030a
क्रीडावसाने सर्वे ते शुचिवस्त्राः स्वलङ्कृताः	BR-01-07-119-030c
सर्वकामसमृद्धं तदन्नं बुभुजिरे शनैः	BR-01-07-119-030e
दिवसान्ते परिश्रान्ता विहृत्य च कुरूद्वहाः	BR-01-07-119-031a
विहारावसथेष्वेव वीरा वासमरोचयन्	BR-01-07-119-031c
खिन्नस्तु बलवान्भीमो व्यायामाभ्यधिकस्तदा	BR-01-07-119-032a
वाहयित्वा कुमारांस्ताञ्जलक्रीडागतान्विभुः	BR-01-07-119-032c
प्रमाणकोट्यां वासार्थी सुष्वापारुह्य तत्स्थलम्	BR-01-07-119-032e
शीतं वासं समासाद्य श्रान्तो मदविमोहितः	BR-01-07-119-033a
निश्चेष्टः पाण्डवो राजन्सुष्वाप मृतकल्पवत्	BR-01-07-119-033c
ततो बद्ध्वा लतापाशैर्भीमं दुर्योधनः शनैः	BR-01-07-119-034a
गम्भीरं भीमवेगं च स्थलाज्जलमपातयत्	BR-01-07-119-034c
ततः प्रबुद्धः कौन्तेयः सर्वं सञ्छिद्य बन्धनम्	BR-01-07-119-035a
उदतिष्ठज्जलाद्भूयो भीमः प्रहरतां वरः	BR-01-07-119-035c
सुप्तं चापि पुनः सर्पैस्तीक्ष्णदंष्ट्रैर्महाविषैः	BR-01-07-119-036a
कुपितैर्दंशयामास सर्वेष्वेवाङ्गमर्मसु	BR-01-07-119-036c
दंष्ट्राश्च दंष्ट्रिणां तेषां मर्मस्वपि निपातिताः	BR-01-07-119-037a
त्वचं नैवास्य बिभिदुः सारत्वात्पृथुवक्षसः	BR-01-07-119-037c
प्रतिबुद्धस्तु भीमस्तान्सर्वान्सर्पानपोथयत्	BR-01-07-119-038a
सारथिं चास्य दयितमपहस्तेन जघ्निवान्	BR-01-07-119-038c
भोजने भीमसेनस्य पुनः प्राक्षेपयद्विषम्	BR-01-07-119-039a
कालकूटं नवं तीक्ष्णं सम्भृतं लोमहर्षणम्	BR-01-07-119-039c
वैश्यापुत्रस्तदाचष्ट पार्थानां हितकाम्यया	BR-01-07-119-040a
तच्चापि भुक्त्वाजरयदविकारो वृकोदरः	BR-01-07-119-040c
विकारं न ह्यजनयत्सुतीक्ष्णमपि तद्विषम्	BR-01-07-119-041a
भीमसंहननो भीमस्तदप्यजरयत्ततः	BR-01-07-119-041c
एवं दुर्योधनः कर्णः शकुनिश्चापि सौबलः	BR-01-07-119-042a
अनेकैरभ्युपायैस्ताञ्जिघांसन्ति स्म पाण्डवान्	BR-01-07-119-042c
पाण्डवाश्चापि तत्सर्वं प्रत्यजानन्नरिन्दमाः	BR-01-07-119-043a
उद्भावनमकुर्वन्तो विदुरस्य मते स्थिताः	BR-01-07-119-043c
	
	
	
जनमेजय उवाच	BR-01-07-120-001   
 कृपस्यापि महाब्रह्मन्सम्भवं वक्तुमर्हसि	BR-01-07-120-001a
 शरस्तम्भात्कथं जज्ञे कथं चास्त्राण्यवाप्तवान्	BR-01-07-120-001c
वैशम्पायन उवाच	BR-01-07-120-002    
 महर्षेर्गौतमस्यासीच्छरद्वान्नाम नामतः	BR-01-07-120-002a
 पुत्रः किल महाराज जातः सह शरैर्विभो	BR-01-07-120-002c
 न तस्य वेदाध्ययने तथा बुद्धिरजायत	BR-01-07-120-003a
 यथास्य बुद्धिरभवद्धनुर्वेदे परन्तप	BR-01-07-120-003c
 अधिजग्मुर्यथा वेदांस्तपसा ब्रह्मवादिनः	BR-01-07-120-004a
 तथा स तपसोपेतः सर्वाण्यस्त्राण्यवाप ह	BR-01-07-120-004c
 धनुर्वेदपरत्वाच्च तपसा विपुलेन च	BR-01-07-120-005a
 भृशं सन्तापयामास देवराजं स गौतमः	BR-01-07-120-005c
 ततो जालपदीं नाम देवकन्यां सुरेश्वरः	BR-01-07-120-006a
 प्राहिणोत्तपसो विघ्नं कुरु तस्येति कौरव	BR-01-07-120-006c
 साभिगम्याश्रमपदं रमणीयं शरद्वतः	BR-01-07-120-007a
 धनुर्बाणधरं बाला लोभयामास गौतमम्	BR-01-07-120-007c
 तामेकवसनां दृष्ट्वा गौतमोऽप्सरसं वने	BR-01-07-120-008a
 लोकेऽप्रतिमसंस्थानामुत्फुल्लनयनोऽभवत्	BR-01-07-120-008c
 धनुश्च हि शराश्चास्य कराभ्यां प्रापतन्भुवि	BR-01-07-120-009a
 वेपथुश्चास्य तां दृष्ट्वा शरीरे समजायत	BR-01-07-120-009c
 स तु ज्ञानगरीयस्त्वात्तपसश्च समन्वयात्	BR-01-07-120-010a
 अवतस्थे महाप्राज्ञो धैर्येण परमेण ह	BR-01-07-120-010c
 यस्त्वस्य सहसा राजन्विकारः समपद्यत	BR-01-07-120-011a
 तेन सुस्राव रेतोऽस्य स च तन्नावबुध्यत	BR-01-07-120-011c
 स विहायाश्रमं तं च तां चैवाप्सरसं मुनिः	BR-01-07-120-012a
 जगाम रेतस्तत्तस्य शरस्तम्बे पपात ह	BR-01-07-120-012c
 शरस्तम्बे च पतितं द्विधा तदभवन्नृप	BR-01-07-120-013a
 तस्याथ मिथुनं जज्ञे गौतमस्य शरद्वतः	BR-01-07-120-013c
 मृगयां चरतो राज्ञः शन्तनोस्तु यदृच्छया	BR-01-07-120-014a
 कश्चित्सेनाचरोऽरण्ये मिथुनं तदपश्यत	BR-01-07-120-014c
 धनुश्च सशरं दृष्ट्वा तथा कृष्णाजिनानि च	BR-01-07-120-015a
 व्यवस्य ब्राह्मणापत्यं धनुर्वेदान्तगस्य तत्	BR-01-07-120-015c
 स राज्ञे दर्शयामास मिथुनं सशरं तदा	BR-01-07-120-015e
 स तदादाय मिथुनं राजाथ कृपयान्वितः	BR-01-07-120-016a
 आजगाम गृहानेव मम पुत्राविति ब्रुवन्	BR-01-07-120-016c
 ततः संवर्धयामास संस्कारैश्चाप्ययोजयत्	BR-01-07-120-017a
 गौतमोऽपि तदापेत्य धनुर्वेदपरोऽभवत्	BR-01-07-120-017c
 कृपया यन्मया बालाविमौ संवर्धिताविति	BR-01-07-120-018a
 तस्मात्तयोर्नाम चक्रे तदेव स महीपतिः	BR-01-07-120-018c
 निहितौ गौतमस्तत्र तपसा तावविन्दत	BR-01-07-120-019a
 आगम्य चास्मै गोत्रादि सर्वमाख्यातवांस्तदा	BR-01-07-120-019c
 चतुर्विधं धनुर्वेदमस्त्राणि विविधानि च	BR-01-07-120-020a
 निखिलेनास्य तत्सर्वं गुह्यमाख्यातवांस्तदा	BR-01-07-120-020c
 सोऽचिरेणैव कालेन परमाचार्यतां गतः	BR-01-07-120-020e
 ततोऽधिजग्मुः सर्वे ते धनुर्वेदं महारथाः	BR-01-07-120-021a
 धृतराष्ट्रात्मजाश्चैव पाण्डवाश्च महाबलाः	BR-01-07-120-021c
 वृष्णयश्च नृपाश्चान्ये नानादेशसमागताः	BR-01-07-120-021e
	
	
वैशम्पायन उवाच	BR-01-07-121-001
विशेषार्थी ततो भीष्मः पौत्राणां विनयेप्सया	BR-01-07-121-001a
इष्वस्त्रज्ञान्पर्यपृच्छदाचार्यान्वीर्यसम्मतान्	BR-01-07-121-001c
नाल्पधीर्नामहाभागस्तथानानास्त्रकोविदः	BR-01-07-121-002a
नादेवसत्त्वो विनयेत्कुरूनस्त्रे महाबलान्	BR-01-07-121-002c
महर्षिस्तु भरद्वाजो हविर्धाने चरन्पुरा	BR-01-07-121-003a
ददर्शाप्सरसं साक्षाद्घृताचीमाप्लुतामृषिः	BR-01-07-121-003c
तस्या वायुः समुद्धूतो वसनं व्यपकर्षत	BR-01-07-121-004a
ततोऽस्य रेतश्चस्कन्द तदृषिर्द्रोण आदधे	BR-01-07-121-004c
तस्मिन्समभवद्द्रोणः कलशे तस्य धीमतः	BR-01-07-121-005a
अध्यगीष्ट स वेदांश्च वेदाङ्गानि च सर्वशः	BR-01-07-121-005c
अग्निवेश्यं महाभागं भरद्वाजः प्रतापवान्	BR-01-07-121-006a
प्रत्यपादयदाग्नेयमस्त्रं धर्मभृतां वरः	BR-01-07-121-006c
अग्निष्टुज्जातः स मुनिस्ततो भरतसत्तम	BR-01-07-121-007a
भारद्वाजं तदाग्नेयं महास्त्रं प्रत्यपादयत्	BR-01-07-121-007c
भरद्वाजसखा चासीत्पृषतो नाम पार्थिवः	BR-01-07-121-008a
तस्यापि द्रुपदो नाम तदा समभवत्सुतः	BR-01-07-121-008c
स नित्यमाश्रमं गत्वा द्रोणेन सह पार्षतः	BR-01-07-121-009a
चिक्रीडाध्ययनं चैव चकार क्षत्रियर्षभः	BR-01-07-121-009c
ततो व्यतीते पृषते स राजा द्रुपदोऽभवत्	BR-01-07-121-010a
पाञ्चालेषु महाबाहुरुत्तरेषु नरेश्वरः	BR-01-07-121-010c
भरद्वाजोऽपि भगवानारुरोह दिवं तदा	BR-01-07-121-011a
ततः पितृनियुक्तात्मा पुत्रलोभान्महायशाः	BR-01-07-121-011c
शारद्वतीं ततो द्रोणः कृपीं भार्यामविन्दत	BR-01-07-121-011e
अग्निहोत्रे च धर्मे च दमे च सततं रता	BR-01-07-121-012a
अलभद्गौतमी पुत्रमश्वत्थामानमेव च	BR-01-07-121-012c
स जातमात्रो व्यनदद्यथैवोच्चैःश्रवा हयः	BR-01-07-121-013a
तच्छ्रुत्वान्तर्हितं भूतमन्तरिक्षस्थमब्रवीत्	BR-01-07-121-013c
अश्वस्येवास्य यत्स्थाम नदतः प्रदिशो गतम्	BR-01-07-121-014a
अश्वत्थामैव बालोऽयं तस्मान्नाम्ना भविष्यति	BR-01-07-121-014c
सुतेन तेन सुप्रीतो भारद्वाजस्ततोऽभवत्	BR-01-07-121-015a
तत्रैव च वसन्धीमान्धनुर्वेदपरोऽभवत्	BR-01-07-121-015c
स शुश्राव महात्मानं जामदग्न्यं परन्तपम्	BR-01-07-121-016a
ब्राह्मणेभ्यस्तदा राजन्दित्सन्तं वसु सर्वशः	BR-01-07-121-016c
वनं तु प्रस्थितं रामं भारद्वाजस्तदाब्रवीत्	BR-01-07-121-017a
आगतं वित्तकामं मां विद्धि द्रोणं द्विजर्षभम्	BR-01-07-121-017c
राम उवाच	BR-01-07-121-018
हिरण्यं मम यच्चान्यद्वसु किञ्चन विद्यते	BR-01-07-121-018a
ब्राह्मणेभ्यो मया दत्तं सर्वमेव तपोधन	BR-01-07-121-018c
तथैवेयं धरा देवी सागरान्ता सपत्तना	BR-01-07-121-019a
कश्यपाय मया दत्ता कृत्स्ना नगरमालिनी	BR-01-07-121-019c
शरीरमात्रमेवाद्य मयेदमवशेषितम्	BR-01-07-121-020a
अस्त्राणि च महार्हाणि शस्त्राणि विविधानि च	BR-01-07-121-020c
वृणीष्व किं प्रयच्छामि तुभ्यं द्रोण वदाशु तत्	BR-01-07-121-020e
द्रोण उवाच	BR-01-07-121-021
अस्त्राणि मे समग्राणि ससंहाराणि भार्गव	BR-01-07-121-021a
सप्रयोगरहस्यानि दातुमर्हस्यशेषतः	BR-01-07-121-021c
वैशम्पायन उवाच	BR-01-07-121-022
तथेत्युक्त्वा ततस्तस्मै प्रादादस्त्राणि भार्गवः	BR-01-07-121-022a
सरहस्यव्रतं चैव धनुर्वेदमशेषतः	BR-01-07-121-022c
प्रतिगृह्य तु तत्सर्वं कृतास्त्रो द्विजसत्तमः	BR-01-07-121-023a
प्रियं सखायं सुप्रीतो जगाम द्रुपदं प्रति	BR-01-07-121-023c
	
	
वैशम्पायन उवाच	BR-01-07-122-001
ततो द्रुपदमासाद्य भारद्वाजः प्रतापवान्	BR-01-07-122-001a
अब्रवीत्पार्षतं राजन्सखायं विद्धि मामिति	BR-01-07-122-001c
द्रुपद उवाच	BR-01-07-122-002
अकृतेयं तव प्रज्ञा ब्रह्मन्नातिसमञ्जसी	BR-01-07-122-002a
यन्मां ब्रवीषि प्रसभं सखा तेऽहमिति द्विज	BR-01-07-122-002c
न हि राज्ञामुदीर्णानामेवं भूतैर्नरैः क्वचित्	BR-01-07-122-003a
सख्यं भवति मन्दात्मञ्श्रिया हीनैर्धनच्युतैः	BR-01-07-122-003c
सौहृदान्यपि जीर्यन्ते कालेन परिजीर्यताम्	BR-01-07-122-004a
सौहृदं मे त्वया ह्यासीत्पूर्वं सामर्थ्यबन्धनम्	BR-01-07-122-004c
न सख्यमजरं लोके जातु दृश्येत कर्हिचित्	BR-01-07-122-005a
कामो वैनं विहरति क्रोधश्चैनं प्रवृश्चति	BR-01-07-122-005c
मैवं जीर्णमुपासिष्ठाः सख्यं नवमुपाकुरु	BR-01-07-122-006a
आसीत्सख्यं द्विजश्रेष्ठ त्वया मेऽर्थनिबन्धनम्	BR-01-07-122-006c
न दरिद्रो वसुमतो नाविद्वान्विदुषः सखा	BR-01-07-122-007a
शूरस्य न सखा क्लीबः सखिपूर्वं किमिष्यते	BR-01-07-122-007c
ययोरेव समं वित्तं ययोरेव समं कुलम्	BR-01-07-122-008a
तयोः सख्यं विवाहश्च न तु पुष्टविपुष्टयोः	BR-01-07-122-008c
नाश्रोत्रियः श्रोत्रियस्य नारथी रथिनः सखा	BR-01-07-122-009a
नाराज्ञा सङ्गतं राज्ञः सखिपूर्वं किमिष्यते	BR-01-07-122-009c
वैशम्पायन उवाच	BR-01-07-122-010
द्रुपदेनैवमुक्तस्तु भारद्वाजः प्रतापवान्	BR-01-07-122-010a
मुहूर्तं चिन्तयामास मन्युनाभिपरिप्लुतः	BR-01-07-122-010c
स विनिश्चित्य मनसा पाञ्चालं प्रति बुद्धिमान्	BR-01-07-122-011a
जगाम कुरुमुख्यानां नगरं नागसाह्वयम्	BR-01-07-122-011c
कुमारास्त्वथ निष्क्रम्य समेता गजसाह्वयात्	BR-01-07-122-012a
क्रीडन्तो वीटया तत्र वीराः पर्यचरन्मुदा	BR-01-07-122-012c
पपात कूपे सा वीटा तेषां वै क्रीडतां तदा	BR-01-07-122-013a
न च ते प्रत्यपद्यन्त कर्म वीटोपलब्धये	BR-01-07-122-013c
अथ द्रोणः कुमारांस्तान्दृष्ट्वा कृत्यवतस्तदा	BR-01-07-122-014a
प्रहस्य मन्दं पैशल्यादभ्यभाषत वीर्यवान्	BR-01-07-122-014c
अहो नु धिग्बलं क्षात्रं धिगेतां वः कृतास्त्रताम्	BR-01-07-122-015a
भरतस्यान्वये जाता ये वीटां नाधिगच्छत	BR-01-07-122-015c
एष मुष्टिरिषीकाणां मयास्त्रेणाभिमन्त्रितः	BR-01-07-122-016a
अस्य वीर्यं निरीक्षध्वं यदन्यस्य न विद्यते	BR-01-07-122-016c
वेत्स्यामीषीकया वीटां तामिषीकामथान्यया	BR-01-07-122-017a
तामन्यया समायोगो वीटाया ग्रहणे मम	BR-01-07-122-017c
तदपश्यन्कुमारास्ते विस्मयोत्फुल्ललोचनाः	BR-01-07-122-018a
अवेष्क्य चोद्धृतां वीटां वीटावेद्धारमब्रुवन्	BR-01-07-122-018c
अभिवादयामहे ब्रह्मन्नैतदन्येषु विद्यते	BR-01-07-122-019a
कोऽसि कं त्वाभिजानीमो वयं किं करवामहे	BR-01-07-122-019c
द्रोण उवाच	BR-01-07-122-020
आचक्षध्वं च भीष्माय रूपेण च गुणैश्च माम्	BR-01-07-122-020a
स एव सुमहाबुद्धिः साम्प्रतं प्रतिपत्स्यते	BR-01-07-122-020c
वैशम्पायन उवाच	BR-01-07-122-021
तथेत्युक्त्वा तु ते सर्वे भीष्ममूचुः पितामहम्	BR-01-07-122-021a
ब्राह्मणस्य वचस्तथ्यं तच्च कर्मविशेषवत्	BR-01-07-122-021c
भीष्मः श्रुत्वा कुमाराणां द्रोणं तं प्रत्यजानत	BR-01-07-122-022a
युक्तरूपः स हि गुरुरित्येवमनुचिन्त्य च	BR-01-07-122-022c
अथैनमानीय तदा स्वयमेव सुसत्कृतम्	BR-01-07-122-023a
परिपप्रच्छ निपुणं भीष्मः शस्त्रभृतां वरः	BR-01-07-122-023c
हेतुमागमने तस्य द्रोणः सर्वं न्यवेदयत्	BR-01-07-122-023e
महर्षेरग्निवेश्यस्य सकाशमहमच्युत	BR-01-07-122-024a
अस्त्रार्थमगमं पूर्वं धनुर्वेदजिघृक्षया	BR-01-07-122-024c
ब्रह्मचारी विनीतात्मा जटिलो बहुलाः समाः	BR-01-07-122-025a
अवसं तत्र सुचिरं धनुर्वेदचिकीर्षया	BR-01-07-122-025c
पाञ्चालराजपुत्रस्तु यज्ञसेनो महाबलः	BR-01-07-122-026a
मया सहाकरोद्विद्यां गुरोः श्राम्यन्समाहितः	BR-01-07-122-026c
स मे तत्र सखा चासीदुपकारी प्रियश्च मे	BR-01-07-122-027a
तेनाहं सह सङ्गम्य रतवान्सुचिरं बत	BR-01-07-122-027c
बाल्यात्प्रभृति कौरव्य सहाध्ययनमेव च	BR-01-07-122-027e
स समासाद्य मां तत्र प्रियकारी प्रियंवदः	BR-01-07-122-028a
अब्रवीदिति मां भीष्म वचनं प्रीतिवर्धनम्	BR-01-07-122-028c
अहं प्रियतमः पुत्रः पितुर्द्रोण महात्मनः	BR-01-07-122-029a
अभिषेक्ष्यति मां राज्ये स पाञ्चाल्यो यदा तदा	BR-01-07-122-029c
त्वद्भोज्यं भविता राज्यं सखे सत्येन ते शपे	BR-01-07-122-030a
मम भोगाश्च वित्तं च त्वदधीनं सुखानि च	BR-01-07-122-030c
एवमुक्तः प्रवव्राज कृतास्त्रोऽहं धनेप्सया	BR-01-07-122-031a
अभिषिक्तं च श्रुत्वैनं कृतार्थोऽस्मीति चिन्तयन्	BR-01-07-122-031c
प्रियं सखायं सुप्रीतो राज्यस्थं पुनराव्रजम्	BR-01-07-122-032a
संस्मरन्सङ्गमं चैव वचनं चैव तस्य तत्	BR-01-07-122-032c
ततो द्रुपदमागम्य सखिपूर्वमहं प्रभो	BR-01-07-122-033a
अब्रुवं पुरुषव्याघ्र सखायं विद्धि मामिति	BR-01-07-122-033c
उपस्थितं तु द्रुपदः सखिवच्चाभिसङ्गतम्	BR-01-07-122-034a
स मां निराकारमिव प्रहसन्निदमब्रवीत्	BR-01-07-122-034c
अकृतेयं तव प्रज्ञा ब्रह्मन्नातिसमञ्जसी	BR-01-07-122-035a
यदात्थ मां त्वं प्रसभं सखा तेऽहमिति द्विज	BR-01-07-122-035c
न हि राज्ञामुदीर्णानामेवम्भूतैर्नरैः क्वचित्	BR-01-07-122-036a
सख्यं भवति मन्दात्मञ्श्रिया हीनैर्धनच्युतैः	BR-01-07-122-036c
नाश्रोत्रियः श्रोत्रियस्य नारथी रथिनः सखा	BR-01-07-122-037a
नाराजा पार्थिवस्यापि सखिपूर्वं किमिष्यते	BR-01-07-122-037c
द्रुपदेनैवमुक्तोऽहं मन्युनाभिपरिप्लुतः	BR-01-07-122-038a
अभ्यागच्छं कुरून्भीष्म शिष्यैरर्थी गुणान्वितैः	BR-01-07-122-038c
प्रतिजग्राह तं भीष्मो गुरुं पाण्डुसुतैः सह	BR-01-07-122-039a
पौत्रानादाय तान्सर्वान्वसूनि विविधानि च	BR-01-07-122-039c
शिष्या इति ददौ राजन्द्रोणाय विधिपूर्वकम्	BR-01-07-122-040a
स च शिष्यान्महेष्वासः प्रतिजग्राह कौरवान्	BR-01-07-122-040c
प्रतिगृह्य च तान्सर्वान्द्रोणो वचनमब्रवीत्	BR-01-07-122-041a
रहस्येकः प्रतीतात्मा कृतोपसदनांस्तदा	BR-01-07-122-041c
कार्यं मे काङ्क्षितं किञ्चिद्धृदि सम्परिवर्तते	BR-01-07-122-042a
कृतास्त्रैस्तत्प्रदेयं मे तदृतं वदतानघाः	BR-01-07-122-042c
तच्छ्रुत्वा कौरवेयास्ते तूष्णीमासन्विशां पते	BR-01-07-122-043a
अर्जुनस्तु ततः सर्वं प्रतिजज्ञे परन्तपः	BR-01-07-122-043c
ततोऽर्जुनं मूर्ध्नि तदा समाघ्राय पुनः पुनः	BR-01-07-122-044a
प्रीतिपूर्वं परिष्वज्य प्ररुरोद मुदा तदा	BR-01-07-122-044c
ततो द्रोणः पाण्डुपुत्रानस्त्राणि विविधानि च	BR-01-07-122-045a
ग्राहयामास दिव्यानि मानुषाणि च वीर्यवान्	BR-01-07-122-045c
राजपुत्रास्तथैवान्ये समेत्य भरतर्षभ	BR-01-07-122-046a
अभिजग्मुस्ततो द्रोणमस्त्रार्थे द्विजसत्तमम्	BR-01-07-122-046c
वृष्णयश्चान्धकाश्चैव नानादेश्याश्च पार्थिवाः	BR-01-07-122-046e
सूतपुत्रश्च राधेयो गुरुं द्रोणमियात्तदा	BR-01-07-122-047a
स्पर्धमानस्तु पार्थेन सूतपुत्रोऽत्यमर्षणः	BR-01-07-122-047c
दुर्योधनमुपाश्रित्य पाण्डवानत्यमन्यत	BR-01-07-122-047e
	
	
	
वैशम्पायन उवाच	BR-01-07-123-001   
अर्जुनस्तु परं यत्नमातस्थे गुरुपूजने	BR-01-07-123-001a  
अस्त्रे च परमं योगं प्रियो द्रोणस्य चाभवत्	BR-01-07-123-001c  
द्रोणेन तु तदाहूय रहस्युक्तोऽन्नसाधकः	BR-01-07-123-002a
अन्धकारेऽर्जुनायान्नं न देयं ते कथञ्चन	BR-01-07-123-002c  
ततः कदाचिद्भुञ्जाने प्रववौ वायुरर्जुने	BR-01-07-123-003a  
तेन तत्र प्रदीपः स दीप्यमानो निवापितः	BR-01-07-123-003c  
भुङ्क्त एवार्जुनो भक्तं न चास्यास्याद्व्यमुह्यत	BR-01-07-123-004a  
हस्तस्तेजस्विनो नित्यमन्नग्रहणकारणात्	BR-01-07-123-004c  
तदभ्यासकृतं मत्वा रात्रावभ्यस्त पाण्डवः	BR-01-07-123-004e  
तस्य ज्यातलनिर्घोषं द्रोणः शुश्राव भारत	BR-01-07-123-005a  
उपेत्य चैनमुत्थाय परिष्वज्येदमब्रवीत्	BR-01-07-123-005c  
प्रयतिष्ये तथा कर्तुं यथा नान्यो धनुर्धरः	BR-01-07-123-006a  
त्वत्समो भविता लोके सत्यमेतद्ब्रवीमि ते	BR-01-07-123-006c  
ततो द्रोणोऽर्जुनं भूयो रथेषु च गजेषु च	BR-01-07-123-007a  
अश्वेषु भूमावपि च रणशिक्षामशिक्षयत्	BR-01-07-123-007c  
गदायुद्धेऽसिचर्यायां तोमरप्रासशक्तिषु	BR-01-07-123-008a  
द्रोणः सङ्कीर्णयुद्धेषु शिक्षयामास पाण्डवम्	BR-01-07-123-008c  
तस्य तत्कौशलं दृष्ट्वा धनुर्वेदजिघृक्षवः	BR-01-07-123-009a  
राजानो राजपुत्राश्च समाजग्मुः सहस्रशः	BR-01-07-123-009c  
ततो निषादराजस्य हिरण्यधनुषः सुतः	BR-01-07-123-010a  
एकलव्यो महाराज द्रोणमभ्याजगाम ह	BR-01-07-123-010c  
न स तं प्रतिजग्राह नैषादिरिति चिन्तयन्	BR-01-07-123-011a  
शिष्यं धनुषि धर्मज्ञस्तेषामेवान्ववेक्षया	BR-01-07-123-011c  
स तु द्रोणस्य शिरसा पादौ गृह्य परन्तपः	BR-01-07-123-012a  
अरण्यमनुसम्प्राप्तः कृत्वा द्रोणं महीमयम्	BR-01-07-123-012c  
तस्मिन्नाचार्यवृत्तिं च परमामास्थितस्तदा	BR-01-07-123-013a  
इष्वस्त्रे योगमातस्थे परं नियममास्थितः	BR-01-07-123-013c  
परया श्रद्धया युक्तो योगेन परमेण च	BR-01-07-123-014a  
विमोक्षादानसन्धाने लघुत्वं परमाप सः	BR-01-07-123-014c  
अथ द्रोणाभ्यनुज्ञाताः कदाचित्कुरुपाण्डवाः	BR-01-07-123-015a  
रथैर्विनिर्ययुः सर्वे मृगयामरिमर्दनाः	BR-01-07-123-015c  
तत्रोपकरणं गृह्य नरः कश्चिद्यदृच्छया	BR-01-07-123-016a  
राजन्ननुजगामैकः श्वानमादाय पाण्डवान्	BR-01-07-123-016c  
तेषां विचरतां तत्र तत्तत्कर्म चिकीर्षताम्	BR-01-07-123-017a  
श्वा चरन्स वने मूढो नैषादिं प्रति जग्मिवान्	BR-01-07-123-017c  
स कृष्णं मलदिग्धाङ्गं कृष्णाजिनधरं वने	BR-01-07-123-018a  
नैषादिं श्वा समालक्ष्य भषंस्तस्थौ तदन्तिके	BR-01-07-123-018c  
तदा तस्याथ भषतः शुनः सप्त शरान्मुखे	BR-01-07-123-019a  
लाघवं दर्शयन्नस्त्रे मुमोच युगपद्यथा	BR-01-07-123-019c  
स तु श्वा शरपूर्णास्यः पाण्डवानाजगाम ह	BR-01-07-123-020a  
तं दृष्ट्वा पाण्डवा वीरा विस्मयं परमं ययुः	BR-01-07-123-020c  
लाघवं शब्दवेधित्वं दृष्ट्वा तत्परमं तदा	BR-01-07-123-021a  
प्रेक्ष्य तं व्रीडिताश्चासन्प्रशशंसुश्च सर्वशः	BR-01-07-123-021c  
तं ततोऽन्वेषमाणास्ते वने वननिवासिनम्	BR-01-07-123-022a  
ददृशुः पाण्डवा राजन्नस्यन्तमनिशं शरान्	BR-01-07-123-022c  
न चैनमभ्यजानंस्ते तदा विकृतदर्शनम्	BR-01-07-123-023a  
अथैनं परिपप्रच्छुः को भवान्कस्य वेत्युत	BR-01-07-123-023c  
एकलव्य उवाच	BR-01-07-123-024   
निषादाधिपतेर्वीरा हिरण्यधनुषः सुतम्	BR-01-07-123-024a  
द्रोणशिष्यं च मां वित्त धनुर्वेदकृतश्रमम्	BR-01-07-123-024c  
वैशम्पायन उवाच	BR-01-07-123-025   
ते तमाज्ञाय तत्त्वेन पुनरागम्य पाण्डवाः	BR-01-07-123-025a  
यथावृत्तं च ते सर्वं द्रोणायाचख्युरद्भुतम्	BR-01-07-123-025c  
कौन्तेयस्त्वर्जुनो राजन्नेकलव्यमनुस्मरन्	BR-01-07-123-026a  
रहो द्रोणं समागम्य प्रणयादिदमब्रवीत्	BR-01-07-123-026c  
नन्वहं परिरभ्यैकः प्रीतिपूर्वमिदं वचः	BR-01-07-123-027a  
भवतोक्तो न मे शिष्यस्त्वद्विशिष्टो भविष्यति	BR-01-07-123-027c  
अथ कस्मान्मद्विशिष्टो लोकादपि च वीर्यवान्	BR-01-07-123-028a  
अस्त्यन्यो भवतः शिष्यो निषादाधिपतेः सुतः	BR-01-07-123-028c  
मुहूर्तमिव तं द्रोणश्चिन्तयित्वा विनिश्चयम्	BR-01-07-123-029a 
सव्यसाचिनमादाय नैषादिं प्रति जग्मिवान्	BR-01-07-123-029c
ददर्श मलदिग्धाङ्गं जटिलं चीरवाससम्	BR-01-07-123-030a  
एकलव्यं धनुष्पाणिमस्यन्तमनिशं शरान्	BR-01-07-123-030c   
एकलव्यस्तु तं दृष्ट्वा द्रोणमायान्तमन्तिकात्	BR-01-07-123-031a   
अभिगम्योपसङ्गृह्य जगाम शिरसा महीम्	BR-01-07-123-031c   
पूजयित्वा ततो द्रोणं विधिवत्स निषादजः	BR-01-07-123-032a   
निवेद्य शिष्यमात्मानं तस्थौ प्राञ्जलिरग्रतः	BR-01-07-123-032c   
ततो द्रोणोऽब्रवीद्राजन्नेकलव्यमिदं वचः	BR-01-07-123-033a
यदि शिष्योऽसि मे तूर्णं वेतनं सम्प्रदीयताम्	BR-01-07-123-033c   
एकलव्यस्तु तच्छ्रुत्वा प्रीयमाणोऽब्रवीदिदम्	BR-01-07-123-034a   
किं प्रयच्छामि भगवन्नाज्ञापयतु मां गुरुः	BR-01-07-123-034c   
न हि किञ्चिददेयं मे गुरवे ब्रह्मवित्तम	BR-01-07-123-035a   
तमब्रवीत्त्वयाङ्गुष्ठो दक्षिणो दीयतां मम	BR-01-07-123-035c   
एकलव्यस्तु तच्छ्रुत्वा वचो द्रोणस्य दारुणम्	BR-01-07-123-036a   
प्रतिज्ञामात्मनो रक्षन्सत्ये च निरतः सदा	BR-01-07-123-036c   
तथैव हृष्टवदनस्तथैवादीनमानसः	BR-01-07-123-037a   
छित्त्वाविचार्य तं प्रादाद्द्रोणायाङ्गुष्ठमात्मनः	BR-01-07-123-037c   
ततः परं तु नैषादिरङ्गुलीभिर्व्यकर्षत	BR-01-07-123-038a   
न तथा स तु शीघ्रोऽभूद्यथा पूर्वं नराधिप	BR-01-07-123-038c   
ततोऽर्जुनः प्रीतमना बभूव विगतज्वरः	BR-01-07-123-039a   
द्रोणश्च सत्यवागासीन्नान्योऽभ्यभवदर्जुनम्	BR-01-07-123-039c   
द्रोणस्य तु तदा शिष्यौ गदायोग्यां विशेषतः	BR-01-07-123-040a   
दुर्योधनश्च भीमश्च कुरूणामभ्यगच्छताम्	BR-01-07-123-040c   
अश्वत्थामा रहस्येषु सर्वेष्वभ्यधिकोऽभवत्	BR-01-07-123-041a   
तथाति पुरुषानन्यान्त्सारुकौ यमजावुभौ	BR-01-07-123-041c   
युधिष्ठिरो रथश्रेष्ठः सर्वत्र तु धनञ्जयः	BR-01-07-123-041e   
प्रथितः सागरान्तायां रथयूथपयूथपः	BR-01-07-123-042a  
बुद्धियोगबलोत्साहैः सर्वास्त्रेषु च पाण्डवः	BR-01-07-123-042c   
अस्त्रे गुर्वनुरागे च विशिष्टोऽभवदर्जुनः	BR-01-07-123-043a   
तुल्येष्वस्त्रोपदेशेषु सौष्ठवेन च वीर्यवान्	BR-01-07-123-043c   
एकः सर्वकुमाराणां बभूवातिरथोऽर्जुनः	BR-01-07-123-043e   
प्राणाधिकं भीमसेनं कृतविद्यं धनञ्जयम्	BR-01-07-123-044a   
धार्तराष्ट्रा दुरात्मानो नामृष्यन्त नराधिप	BR-01-07-123-044c   
तांस्तु सर्वान्समानीय सर्वविद्यासु निष्ठितान्	BR-01-07-123-045a   
द्रोणः प्रहरणज्ञाने जिज्ञासुः पुरुषर्षभ	BR-01-07-123-045c   
कृत्रिमं भासमारोप्य वृक्षाग्रे शिल्पिभिः कृतम्	BR-01-07-123-046a   
अविज्ञातं कुमाराणां लक्ष्यभूतमुपादिशत्	BR-01-07-123-046c   
द्रोण उवाच	BR-01-07-123-047    
शीघ्रं भवन्तः सर्वे वै धनूंष्यादाय सत्वराः	BR-01-07-123-047a   
भासमेतं समुद्दिश्य तिष्ठन्तां संहितेषवः	BR-01-07-123-047c   
मद्वाक्यसमकालं च शिरोऽस्य विनिपात्यताम्	BR-01-07-123-048a   
एकैकशो नियोक्ष्यामि तथा कुरुत पुत्रकाः	BR-01-07-123-048c   
वैशम्पायन उवाच	BR-01-07-123-049    
ततो युधिष्ठिरं पूर्वमुवाचाङ्गिरसां वरः	BR-01-07-123-049a   
सन्धत्स्व बाणं दुर्धर्ष मद्वाक्यान्ते विमुञ्च च	BR-01-07-123-049c   
ततो युधिष्ठिरः पूर्वं धनुर्गृह्य महारवम्	BR-01-07-123-050a   
तस्थौ भासं समुद्दिश्य गुरुवाक्यप्रचोदितः	BR-01-07-123-050c   
ततो विततधन्वानं द्रोणस्तं कुरुनन्दनम्	BR-01-07-123-051a   
स मुहूर्तादुवाचेदं वचनं भरतर्षभ	BR-01-07-123-051c   
पश्यस्येनं द्रुमाग्रस्थं भासं नरवरात्मज	BR-01-07-123-052a   
पश्यामीत्येवमाचार्यं प्रत्युवाच युधिष्ठिरः	BR-01-07-123-052c   
स मुहूर्तादिव पुनर्द्रोणस्तं प्रत्यभाषत	BR-01-07-123-053a   
अथ वृक्षमिमं मां वा भ्रातॄन्वापि प्रपश्यसि	BR-01-07-123-053c   
तमुवाच स कौन्तेयः पश्याम्येनं वनस्पतिम्	BR-01-07-123-054a   
भवन्तं च तथा भ्रातॄन्भासं चेति पुनः पुनः	BR-01-07-123-054c   
तमुवाचापसर्पेति द्रोणोऽप्रीतमना इव	BR-01-07-123-055a   
नैतच्छक्यं त्वया वेद्धुं लक्ष्यमित्येव कुत्सयन्	BR-01-07-123-055c   
ततो दुर्योधनादींस्तान्धार्तराष्ट्रान्महायशाः	BR-01-07-123-056a   
तेनैव क्रमयोगेन जिज्ञासुः पर्यपृच्छत	BR-01-07-123-056c   
अन्यांश्च शिष्यान्भीमादीन्राज्ञश्चैवान्यदेशजान्	BR-01-07-123-057a   
तथा च सर्वे सर्वं तत्पश्याम इति कुत्सिताः	BR-01-07-123-057c   
ततो धनञ्जयं द्रोणः स्मयमानोऽभ्यभाषत	BR-01-07-123-058a   
त्वयेदानीं प्रहर्तव्यमेतल्लक्ष्यं निशम्यताम्	BR-01-07-123-058c   
मद्वाक्यसमकालं ते मोक्तव्योऽत्र भवेच्छरः	BR-01-07-123-059a   
वितत्य कार्मुकं पुत्र तिष्ठ तावन्मुहूर्तकम्	BR-01-07-123-059c   
एवमुक्तः सव्यसाची मण्डलीकृतकार्मुकः	BR-01-07-123-060a   
तस्थौ लक्ष्यं समुद्दिश्य गुरुवाक्यप्रचोदितः	BR-01-07-123-060c   
मुहूर्तादिव तं द्रोणस्तथैव समभाषत	BR-01-07-123-061a   
पश्यस्येनं स्थितं भासं द्रुमं मामपि वेत्युत	BR-01-07-123-061c   
पश्याम्येनं भासमिति द्रोणं पार्थोऽभ्यभाषत	BR-01-07-123-062a   
न तु वृक्षं भवन्तं वा पश्यामीति च भारत	BR-01-07-123-062c   
ततः प्रीतमना द्रोणो मुहूर्तादिव तं पुनः	BR-01-07-123-063a   
प्रत्यभाषत दुर्धर्षः पाण्डवानां रथर्षभम्	BR-01-07-123-063c  
भासं पश्यसि यद्येनं तथा ब्रूहि पुनर्वचः	BR-01-07-123-064a   
शिरः पश्यामि भासस्य न गात्रमिति सोऽब्रवीत्	BR-01-07-123-064c   
अर्जुनेनैवमुक्तस्तु द्रोणो हृष्टतनूरुहः	BR-01-07-123-065a   
मुञ्चस्वेत्यब्रवीत्पार्थं स मुमोचाविचारयन्	BR-01-07-123-065c   
ततस्तस्य नगस्थस्य क्षुरेण निशितेन ह	BR-01-07-123-066a   
शिर उत्कृत्य तरसा पातयामास पाण्डवः	BR-01-07-123-066c   
तस्मिन्कर्मणि संसिद्धे पर्यश्वजत फल्गुनम्	BR-01-07-123-067a   
मेने च द्रुपदं सङ्ख्ये सानुबन्धं पराजितम्	BR-01-07-123-067c  
कस्यचित्त्वथ कालस्य सशिष्योऽङ्गिरसां वरः	BR-01-07-123-068a   
जगाम गङ्गामभितो मज्जितुं भरतर्षभ	BR-01-07-123-068c   
अवगाढमथो द्रोणं सलिले सलिलेचरः	BR-01-07-123-069a   
ग्राहो जग्राह बलवाञ्जङ्घान्ते कालचोदितः	BR-01-07-123-069c   
स समर्थोऽपि मोक्षाय शिष्यान्सर्वानचोदयत्	BR-01-07-123-070a   
ग्राहं हत्वा मोक्षयध्वं मामिति त्वरयन्निव	BR-01-07-123-070c   
तद्वाक्यसमकालं तु बीभत्सुर्निशितैः शरैः	BR-01-07-123-071a   
आवापैः पञ्चभिर्ग्राहं मग्नमम्भस्यताडयत्	BR-01-07-123-071c   
इतरे तु विसम्मूढास्तत्र तत्र प्रपेदिरे	BR-01-07-123-071e  
तं च दृष्ट्वा क्रियोपेतं द्रोणोऽमन्यत पाण्डवम्	BR-01-07-123-072a   
विशिष्टं सर्वशिष्येभ्यः प्रीतिमांश्चाभवत्तदा	BR-01-07-123-072c   
स पार्थबाणैर्बहुधा खण्डशः परिकल्पितः	BR-01-07-123-073a   
ग्राहः पञ्चत्वमापेदे जङ्घां त्यक्त्वा महात्मनः	BR-01-07-123-073c   
अथाब्रवीन्महात्मानं भारद्वाजो महारथम्	BR-01-07-123-074a   
गृहाणेदं महाबाहो विशिष्टमतिदुर्धरम्	BR-01-07-123-074c   
अस्त्रं ब्रह्मशिरो नाम सप्रयोगनिवर्तनम्	BR-01-07-123-074e   
न च ते मानुषेष्वेतत्प्रयोक्तव्यं कथञ्चन	BR-01-07-123-075a  
जगद्विनिर्दहेदेतदल्पतेजसि पातितम्	BR-01-07-123-075c   
असामान्यमिदं तात लोकेष्वस्त्रं निगद्यते	BR-01-07-123-076a   
तद्धारयेथाः प्रयतः शृणु चेदं वचो मम	BR-01-07-123-076c   
बाधेतामानुषः शत्रुर्यदा त्वां वीर कश्चन	BR-01-07-123-077a   
तद्वधाय प्रयुञ्जीथास्तदास्त्रमिदमाहवे	BR-01-07-123-077c   
तथेति तत्प्रतिश्रुत्य बीभत्सुः स कृताञ्जलिः	BR-01-07-123-078a   
जग्राह परमास्त्रं तदाह चैनं पुनर्गुरुः	BR-01-07-123-078c   
भविता त्वत्समो नान्यः पुमाँल्लोके धनुर्धरः	BR-01-07-123-078e   
	
	
	
वैशम्पायन उवाच	BR-01-08-124-001
कृतास्त्रान्धार्तराष्ट्रांश्च पाण्डुपुत्रांश्च भारत	BR-01-08-124-001a
दृष्ट्वा द्रोणोऽब्रवीद्राजन्धृतराष्ट्रं जनेश्वरम्	BR-01-08-124-001c
कृपस्य सोमदत्तस्य बाह्लीकस्य च धीमतः	BR-01-08-124-002a
गाङ्गेयस्य च सान्निध्ये व्यासस्य विदुरस्य च	BR-01-08-124-002c
राजन्सम्प्राप्तविद्यास्ते कुमराः कुरुसत्तम	BR-01-08-124-003a
ते दर्शयेयुः स्वां शिक्षां राजन्ननुमते तव	BR-01-08-124-003c
ततोऽब्रवीन्महाराजः प्रहृष्टेनान्तरात्मना	BR-01-08-124-004a
भारद्वाज महत्कर्म कृतं ते द्विजसत्तम	BR-01-08-124-004c
यदा तु मन्यसे कालं यस्मिन्देशे यथा यथा	BR-01-08-124-005a
तथा तथा विधानाय स्वयमाज्ञापयस्व माम्	BR-01-08-124-005c
स्पृहयाम्यद्य निर्वेदात्पुरुषाणां सचक्षुषाम्	BR-01-08-124-006a
अस्त्रहेतोः पराक्रान्तान्ये मे द्रक्ष्यन्ति पुत्रकान्	BR-01-08-124-006c
क्षत्तर्यद्गुरुराचार्यो ब्रवीति कुरु तत्तथा	BR-01-08-124-007a
न हीदृशं प्रियं मन्ये भविता धर्मवत्सल	BR-01-08-124-007c
ततो राजानमामन्त्र्य विदुरानुगतो बहिः	BR-01-08-124-008a
भारद्वाजो महाप्राज्ञो मापयामास मेदिनीम्	BR-01-08-124-008c
समामवृक्षां निर्गुल्मामुदक्प्रवणसंस्थिताम्	BR-01-08-124-008e
तस्यां भूमौ बलिं चक्रे तिथौ नक्षत्रपूजिते	BR-01-08-124-009a
अवघुष्टं पुरे चापि तदर्थं वदतां वर	BR-01-08-124-009c
रङ्गभूमौ सुविपुलं शास्त्रदृष्टं यथाविधि	BR-01-08-124-010a
प्रेक्षागारं सुविहितं चक्रुस्तत्र च शिल्पिनः	BR-01-08-124-010c
राज्ञः सर्वायुधोपेतं स्त्रीणां चैव नरर्षभ	BR-01-08-124-010e
मञ्चांश्च कारयामासुस्तत्र जानपदा जनाः	BR-01-08-124-011a
विपुलानुच्छ्रयोपेताञ्शिबिकाश्च महाधनाः	BR-01-08-124-011c
तस्मिंस्ततोऽहनि प्राप्ते राजा ससचिवस्तदा	BR-01-08-124-012a
भीष्मं प्रमुखतः कृत्वा कृपं चाचार्यसत्तमम्	BR-01-08-124-012c
मुक्ताजालपरिक्षिप्तं वैडूर्यमणिभूषितम्	BR-01-08-124-013a
शातकुम्भमयं दिव्यं प्रेक्षागारमुपागमत्	BR-01-08-124-013c
गान्धारी च महाभागा कुन्ती च जयतां वर	BR-01-08-124-014a
स्त्रियश्च सर्वा या राज्ञः सप्रेष्याः सपरिच्छदाः	BR-01-08-124-014c
हर्षादारुरुहुर्मञ्चान्मेरुं देवस्त्रियो यथा	BR-01-08-124-014e
ब्राह्मणक्षत्रियाद्यं च चातुर्वर्ण्यं पुराद्द्रुतम्	BR-01-08-124-015a
दर्शनेप्सु समभ्यागात्कुमाराणां कृतास्त्रताम्	BR-01-08-124-015c
प्रवादितैश्च वादित्रैर्जनकौतूहलेन च	BR-01-08-124-016a
महार्णव इव क्षुब्धः समाजः सोऽभवत्तदा	BR-01-08-124-016c
ततः शुक्लाम्बरधरः शुक्लयज्ञोपवीतवान्	BR-01-08-124-017a
शुक्लकेशः सितश्मश्रुः शुक्लमाल्यानुलेपनः	BR-01-08-124-017c
रङ्गमध्यं तदाचार्यः सपुत्रः प्रविवेश ह	BR-01-08-124-018a
नभो जलधरैर्हीनं साङ्गारक इवांशुमान्	BR-01-08-124-018c
स यथासमयं चक्रे बलिं बलवतां वरः	BR-01-08-124-019a
ब्राह्मणांश्चात्र मन्त्रज्ञान्वाचयामास मङ्गलम्	BR-01-08-124-019c
अथ पुण्याहघोषस्य पुण्यस्य तदनन्तरम्	BR-01-08-124-020a
विविशुर्विविधं गृह्य शस्त्रोपकरणं नराः	BR-01-08-124-020c
ततो बद्धतनुत्राणा बद्धकक्ष्या महाबलाः	BR-01-08-124-021a
बद्धतूणाः सधनुषो विविशुर्भरतर्षभाः	BR-01-08-124-021c
अनुज्येष्ठं च ते तत्र युधिष्ठिरपुरोगमाः	BR-01-08-124-022a
चक्रुरस्त्रं महावीर्याः कुमाराः परमाद्भुतम्	BR-01-08-124-022c
केचिच्छराक्षेपभयाच्छिरांस्यवननामिरे	BR-01-08-124-023a
मनुजा धृष्टमपरे वीक्षां चक्रुः सविस्मयाः	BR-01-08-124-023c
ते स्म लक्ष्याणि विविधुर्बाणैर्नामाङ्कशोभितैः	BR-01-08-124-024a
विविधैर्लाघवोत्सृष्टैरुह्यन्तो वाजिभिर्द्रुतम्	BR-01-08-124-024c
तत्कुमारबलं तत्र गृहीतशरकार्मुकम्	BR-01-08-124-025a
गन्धर्वनगराकारं प्रेक्ष्य ते विस्मिताभवन्	BR-01-08-124-025c
सहसा चुक्रुशुस्तत्र नराः शतसहस्रशः	BR-01-08-124-026a
विस्मयोत्फुल्लनयनाः साधु साध्विति भारत	BR-01-08-124-026c
कृत्वा धनुषि ते मार्गान्रथचर्यासु चासकृत्	BR-01-08-124-027a
गजपृष्ठेऽश्वपृष्ठे च नियुद्धे च महाबलाः	BR-01-08-124-027c
गृहीतखड्गचर्माणस्ततो भूयः प्रहारिणः	BR-01-08-124-028a
त्सरुमार्गान्यथोद्दिष्टांश्चेरुः सर्वासु भूमिषु	BR-01-08-124-028c
लाघवं सौष्ठवं शोभां स्थिरत्वं दृढमुष्टिताम्	BR-01-08-124-029a
ददृशुस्तत्र सर्वेषां प्रयोगे खड्गचर्मणाम्	BR-01-08-124-029c
अथ तौ नित्यसंहृष्टौ सुयोधनवृकोदरौ	BR-01-08-124-030a
अवतीर्णौ गदाहस्तावेकशृङ्गाविवाचलौ	BR-01-08-124-030c
बद्धकक्ष्यौ महाबाहू पौरुषे पर्यवस्थितौ	BR-01-08-124-031a
बृंहन्तौ वाशिताहेतोः समदाविव कुञ्जरौ	BR-01-08-124-031c
तौ प्रदक्षिणसव्यानि मण्डलानि महाबलौ	BR-01-08-124-032a
चेरतुर्निर्मलगदौ समदाविव गोवृषौ	BR-01-08-124-032c
विदुरो धृतराष्ट्राय गान्धार्यै पाण्डवारणिः	BR-01-08-124-033a
न्यवेदयेतां तत्सर्वं कुमाराणां विचेष्टितम्	BR-01-08-124-033c
	
	
	
वैशम्पायन उवाच	BR-01-08-125-001
कुरुराजे च रङ्गस्थे भीमे च बलिनां वरे	BR-01-08-125-001a
पक्षपातकृतस्नेहः स द्विधेवाभवज्जनः	BR-01-08-125-001c
हा वीर कुरुराजेति हा भीमेति च नर्दताम्	BR-01-08-125-002a
पुरुषाणां सुविपुलाः प्रणादाः सहसोत्थिताः	BR-01-08-125-002c
ततः क्षुब्धार्णवनिभं रङ्गमालोक्य बुद्धिमान्	BR-01-08-125-003a
भारद्वाजः प्रियं पुत्रमश्वत्थामानमब्रवीत्	BR-01-08-125-003c
वारयैतौ महावीर्यौ कृतयोग्यावुभावपि	BR-01-08-125-004a
मा भूद्रङ्गप्रकोपोऽयं भीमदुर्योधनोद्भवः	BR-01-08-125-004c
ततस्तावुद्यतगदौ गुरुपुत्रेण वारितौ	BR-01-08-125-005a
युगान्तानिलसंक्षुब्धौ महावेगाविवार्णवौ	BR-01-08-125-005c
ततो रङ्गाङ्गणगतो द्रोणो वचनमब्रवीत्	BR-01-08-125-006a
निवार्य वादित्रगणं महामेघनिभस्वनम्	BR-01-08-125-006c
यो मे पुत्रात्प्रियतरः सर्वास्त्रविदुषां वरः	BR-01-08-125-007a
ऐन्द्रिरिन्द्रानुजसमः स पार्थो दृश्यतामिति	BR-01-08-125-007c
आचार्यवचनेनाथ कृतस्वस्त्ययनो युवा	BR-01-08-125-008a
बद्धगोधाङ्गुलित्राणः पूर्णतूणः सकार्मुकः	BR-01-08-125-008c
काञ्चनं कवचं बिभ्रत्प्रत्यदृश्यत फल्गुनः	BR-01-08-125-009a
सार्कः सेन्द्रायुधतडित्ससन्ध्य इव तोयदः	BR-01-08-125-009c
ततः सर्वस्य रङ्गस्य समुत्पिञ्जोऽभवन्महान्	BR-01-08-125-010a
प्रावाद्यन्त च वाद्यानि सशङ्खानि समन्ततः	BR-01-08-125-010c
एष कुन्तीसुतः श्रीमानेष पाण्डवमध्यमः	BR-01-08-125-011a
एष पुत्रो महेन्द्रस्य कुरूणामेष रक्षिता	BR-01-08-125-011c
एषोऽस्त्रविदुषां श्रेष्ठ एष धर्मभृतां वरः	BR-01-08-125-012a
एष शीलवतां चापि शीलज्ञाननिधिः परः	BR-01-08-125-012c
इत्येवमतुला वाचः शृण्वन्त्याः प्रेक्षकेरिताः	BR-01-08-125-013a
कुन्त्याः प्रस्नवसम्मिश्रैरस्रैः क्लिन्नमुरोऽभवत्	BR-01-08-125-013c
तेन शब्देन महता पूर्णश्रुतिरथाब्रवीत्	BR-01-08-125-014a
धृतराष्ट्रो नरश्रेष्ठो विदुरं हृष्टमानसः	BR-01-08-125-014c
क्षत्तः क्षुब्धार्णवनिभः किमेष सुमहास्वनः	BR-01-08-125-015a
सहसैवोत्थितो रङ्गे भिन्दन्निव नभस्तलम्	BR-01-08-125-015c
विदुर उवाच	BR-01-08-125-016
एष पार्थो महाराज फल्गुनः पाण्डुनन्दनः	BR-01-08-125-016a
अवतीर्णः सकवचस्तत्रैष सुमहास्वनः	BR-01-08-125-016c
धृतराष्ट्र उवाच	BR-01-08-125-017
धन्योऽस्म्यनुगृहीतोऽस्मि रक्षितोऽस्मि महामते	BR-01-08-125-017a
पृथारणिसमुद्भूतैस्त्रिभिः पाण्डववह्निभिः	BR-01-08-125-017c
वैशम्पायन उवाच	BR-01-08-125-018
तस्मिन्समुदिते रङ्गे कथञ्चित्पर्यवस्थिते	BR-01-08-125-018a
दर्शयामास बीभत्सुराचार्यादस्त्रलाघवम्	BR-01-08-125-018c
आग्नेयेनासृजद्वह्निं वारुणेनासृजत्पयः	BR-01-08-125-019a
वायव्येनासृजद्वायुं पार्जन्येनासृजद्घनान्	BR-01-08-125-019c
भौमेन प्राविशद्भूमिं पार्वतेनासृजद्गिरीन्	BR-01-08-125-020a
अन्तर्धानेन चास्त्रेण पुनरन्तर्हितोऽभवत्	BR-01-08-125-020c
क्षणात्प्रांशुः क्षणाद्ध्रस्वः क्षणाच्च रथधूर्गतः	BR-01-08-125-021a
क्षणेन रथमध्यस्थः क्षणेनावापतन्महीम्	BR-01-08-125-021c
सुकुमारं च सूक्ष्मं च गुरुं चापि गुरुप्रियः	BR-01-08-125-022a
सौष्ठवेनाभिसम्युक्तः सोऽविध्यद्विविधैः शरैः	BR-01-08-125-022c
भ्रमतश्च वराहस्य लोहस्य प्रमुखे समम्	BR-01-08-125-023a
पञ्च बाणानसंसक्तान्स मुमोचैकबाणवत्	BR-01-08-125-023c
गव्ये विषाणकोशे च चले रज्ज्ववलम्बिते	BR-01-08-125-024a
निचखान महावीर्यः सायकानेकविंशतिम्	BR-01-08-125-024c
इत्येवमादि सुमहत्खड्गे धनुषि चाभवत्	BR-01-08-125-025a
गदायां शस्त्रकुशलो दर्शनानि व्यदर्शयत्	BR-01-08-125-025c
ततः समाप्तभूयिष्ठे तस्मिन्कर्मणि भारत	BR-01-08-125-026a
मन्दीभूते समाजे च वादित्रस्य च निस्वने	BR-01-08-125-026c
द्वारदेशात्समुद्भूतो माहात्म्य बलसूचकः	BR-01-08-125-027a
वज्रनिष्पेषसदृशः शुश्रुवे भुजनिस्वनः	BR-01-08-125-027c
दीर्यन्ते किं नु गिरयः किं स्विद्भूमिर्विदीर्यते	BR-01-08-125-028a
किं स्विदापूर्यते व्योम जलभारघनैर्घनैः	BR-01-08-125-028c
रङ्गस्यैवं मतिरभूत्क्षणेन वसुधाधिप	BR-01-08-125-029a
द्वारं चाभिमुखाः सर्वे बभूवुः प्रेक्षकास्तदा	BR-01-08-125-029c
पञ्चभिर्भ्रातृभिः पार्थैर्द्रोणः परिवृतो बभौ	BR-01-08-125-030a
पञ्चतारेण सम्युक्तः सावित्रेणेव चन्द्रमाः	BR-01-08-125-030c
अश्वत्थाम्ना च सहितं भ्रातॄणां शतमूर्जितम्	BR-01-08-125-031a
दुर्योधनममित्रघ्नमुत्थितं पर्यवारयत्	BR-01-08-125-031c
स तैस्तदा भ्रातृभिरुद्यतायुधैर्वृतो गदापाणिरवस्थितैः स्थितः	BR-01-08-125-032a
बभौ यथा दानवसङ्क्षये पुरा; पुरन्दरो देवगणैः समावृतः	BR-01-08-125-032c
	
	
	
वैशम्पायन उवाच	BR-01-08-126-001
दत्तेऽवकाशे पुरुषैर्विस्मयोत्फुल्ललोचनैः	BR-01-08-126-001a
विवेश रङ्गं विस्तीर्णं कर्णः परपुरञ्जयः	BR-01-08-126-001c
सहजं कवचं बिभ्रत्कुण्डलोद्द्योतिताननः	BR-01-08-126-002a
सधनुर्बद्धनिस्त्रिंशः पादचारीव पर्वतः	BR-01-08-126-002c
कन्यागर्भः पृथुयशाः पृथायाः पृथुलोचनः	BR-01-08-126-003a
तीक्ष्णांशोर्भास्करस्यांशः कर्णोऽरिगणसूदनः	BR-01-08-126-003c
सिंहर्षभगजेन्द्राणां तुल्यवीर्यपराक्रमः	BR-01-08-126-004a
दीप्तिकान्तिद्युतिगुणैः सूर्येन्दुज्वलनोपमः	BR-01-08-126-004c
प्रांशुः कनकतालाभः सिंहसंहननो युवा	BR-01-08-126-005a
असङ्ख्येयगुणः श्रीमान्भास्करस्यात्मसम्भवः	BR-01-08-126-005c
स निरीक्ष्य महाबाहुः सर्वतो रङ्गमण्डलम्	BR-01-08-126-006a
प्रणामं द्रोणकृपयोर्नात्यादृतमिवाकरोत्	BR-01-08-126-006c
स सामाजजनः सर्वो निश्चलः स्थिरलोचनः	BR-01-08-126-007a
कोऽयमित्यागतक्षोभः कौतूहलपरोऽभवत्	BR-01-08-126-007c
सोऽब्रवीन्मेघधीरेण स्वरेण वदतां वरः	BR-01-08-126-008a
भ्राता भ्रातरमज्ञातं सावित्रः पाकशासनिम्	BR-01-08-126-008c
पार्थ यत्ते कृतं कर्म विशेषवदहं ततः	BR-01-08-126-009a
करिष्ये पश्यतां नॄणां मात्मना विस्मयं गमः	BR-01-08-126-009c
असमाप्ते ततस्तस्य वचने वदतां वर	BR-01-08-126-010a
यन्त्रोत्क्षिप्त इव क्षिप्रमुत्तस्थौ सर्वतो जनः	BR-01-08-126-010c
प्रीतिश्च पुरुषव्याघ्र दुर्योधनमथास्पृशत्	BR-01-08-126-011a
ह्रीश्च क्रोधश्च बीभत्सुं क्षणेनान्वविशच्च ह	BR-01-08-126-011c
ततो द्रोणाभ्यनुज्ञातः कर्णः प्रियरणः सदा	BR-01-08-126-012a
यत्कृतं तत्र पार्थेन तच्चकार महाबलः	BR-01-08-126-012c
अथ दुर्योधनस्तत्र भ्रातृभिः सह भारत	BR-01-08-126-013a
कर्णं परिष्वज्य मुदा ततो वचनमब्रवीत्	BR-01-08-126-013c
स्वागतं ते महाबाहो दिष्ट्या प्राप्तोऽसि मानद	BR-01-08-126-014a
अहं च कुरुराज्यं च यथेष्टमुपभुज्यताम्	BR-01-08-126-014c
कर्ण उवाच	BR-01-08-126-015
कृतं सर्वेण मेऽन्येन सखित्वं च त्वया वृणे	BR-01-08-126-015a
द्वन्द्वयुद्धं च पार्थेन कर्तुमिच्छामि भारत	BR-01-08-126-015c
दुर्योधन उवाच	BR-01-08-126-016
भुङ्क्ष्व भोगान्मया सार्धं बन्धूनां प्रियकृद्भव	BR-01-08-126-016a
दुर्हृदां कुरु सर्वेषां मूर्ध्नि पादमरिन्दम	BR-01-08-126-016c
वैशम्पायन उवाच	BR-01-08-126-017
ततः क्षिप्तमिवात्मानं मत्वा पार्थोऽभ्यभाषत	BR-01-08-126-017a
कर्णं भ्रातृसमूहस्य मध्येऽचलमिव स्थितम्	BR-01-08-126-017c
अनाहूतोपसृप्तानामनाहूतोपजल्पिनाम्	BR-01-08-126-018a
ये लोकास्तान्हतः कर्ण मया त्वं प्रतिपत्स्यसे	BR-01-08-126-018c
कर्ण उवाच	BR-01-08-126-019
रङ्गोऽयं सर्वसामान्यः किमत्र तव फल्गुन	BR-01-08-126-019a
वीर्यश्रेष्ठाश्च राजन्या बलं धर्मोऽनुवर्तते	BR-01-08-126-019c
किं क्षेपैर्दुर्बलाश्वासैः शरैः कथय भारत	BR-01-08-126-020a
गुरोः समक्षं यावत्ते हराम्यद्य शिरः शरैः	BR-01-08-126-020c
वैशम्पायन उवाच	BR-01-08-126-021
ततो द्रोणाभ्यनुज्ञातः पार्थः परपुरञ्जयः	BR-01-08-126-021a
भ्रातृभिस्त्वरयाश्लिष्टो रणायोपजगाम तम्	BR-01-08-126-021c
ततो दुर्योधनेनापि सभ्रात्रा समरोद्यतः	BR-01-08-126-022a
परिष्वक्तः स्थितः कर्णः प्रगृह्य सशरं धनुः	BR-01-08-126-022c
ततः सविद्युत्स्तनितैः सेन्द्रायुधपुरोजवैः	BR-01-08-126-023a
आवृतं गगनं मेघैर्बलाकापङ्क्तिहासिभिः	BR-01-08-126-023c
ततः स्नेहाद्धरिहयं दृष्ट्वा रङ्गावलोकिनम्	BR-01-08-126-024a
भास्करोऽप्यनयन्नाशं समीपोपगतान्घनान्	BR-01-08-126-024c
मेघच्छायोपगूढस्तु ततोऽदृश्यत पाण्डवः	BR-01-08-126-025a
सूर्यातपपरिक्षिप्तः कर्णोऽपि समदृश्यत	BR-01-08-126-025c
धार्तराष्ट्रा यतः कर्णस्तस्मिन्देशे व्यवस्थिताः	BR-01-08-126-026a
भारद्वाजः कृपो भीष्मो यतः पार्थस्ततोऽभवन्	BR-01-08-126-026c
द्विधा रङ्गः समभवत्स्त्रीणां द्वैधमजायत	BR-01-08-126-027a
कुन्तिभोजसुता मोहं विज्ञातार्था जगाम ह	BR-01-08-126-027c
तां तथा मोहसम्पन्नां विदुरः सर्वधर्मवित्	BR-01-08-126-028a
कुन्तीमाश्वासयामास प्रोक्ष्याद्भिश्चन्दनोक्षितैः	BR-01-08-126-028c
ततः प्रत्यागतप्राणा तावुभावपि दंशितौ	BR-01-08-126-029a
पुत्रौ दृष्ट्वा सुसन्तप्ता नान्वपद्यत किञ्चन	BR-01-08-126-029c
तावुद्यतमहाचापौ कृपः शारद्वतोऽब्रवीत्	BR-01-08-126-030a
द्वन्द्वयुद्धसमाचारे कुशलः सर्वधर्मवित्	BR-01-08-126-030c
अयं पृथायास्तनयः कनीयान्पाण्डुनन्दनः	BR-01-08-126-031a
कौरवो भवता सार्धं द्वन्द्वयुद्धं करिष्यति	BR-01-08-126-031c
त्वमप्येवं महाबाहो मातरं पितरं कुलम्	BR-01-08-126-032a
कथयस्व नरेन्द्राणां येषां त्वं कुलवर्धनः	BR-01-08-126-032c
ततो विदित्वा पार्थस्त्वां प्रतियोत्स्यति वा न वा	BR-01-08-126-032e
एवमुक्तस्य कर्णस्य व्रीडावनतमाननम्	BR-01-08-126-033a
बभौ वर्षाम्बुभिः क्लिन्नं पद्ममागलितं यथा	BR-01-08-126-033c
दुर्योधन उवाच	BR-01-08-126-034
आचार्य त्रिविधा योनी राज्ञां शास्त्रविनिश्चये	BR-01-08-126-034a
तत्कुलीनश्च शूरश्च सेनां यश्च प्रकर्षति	BR-01-08-126-034c
यद्ययं फल्गुनो युद्धे नाराज्ञा योद्धुमिच्छति	BR-01-08-126-035a
तस्मादेषोऽङ्गविषये मया राज्येऽभिषिच्यते	BR-01-08-126-035c
वैशम्पायन उवाच	BR-01-08-126-036
ततस्तस्मिन्क्षणे कर्णः सलाजकुसुमैर्घटैः	BR-01-08-126-036a
काञ्चनैः काञ्चने पीठे मन्त्रविद्भिर्महारथः	BR-01-08-126-036c
अभिषिक्तोऽङ्गराज्ये स श्रिया युक्तो महाबलः	BR-01-08-126-036e
सच्छत्रवालव्यजनो जयशब्दान्तरेण च	BR-01-08-126-037a
उवाच कौरवं राजा राजानं तं वृषस्तदा	BR-01-08-126-037c
अस्य राज्यप्रदानस्य सदृशं किं ददानि ते	BR-01-08-126-038a
प्रब्रूहि राजशार्दूल कर्ता ह्यस्मि तथा नृप	BR-01-08-126-038c
अत्यन्तं सख्यमिच्छामीत्याह तं स सुयोधनः	BR-01-08-126-038e
एवमुक्तस्ततः कर्णस्तथेति प्रत्यभाषत	BR-01-08-126-039a
हर्षाच्चोभौ समाश्लिष्य परां मुदमवापतुः	BR-01-08-126-039c
	
	
	
वैशम्पायन उवाच	BR-01-08-127-001
ततः स्रस्तोत्तरपटः सप्रस्वेदः सवेपथुः	BR-01-08-127-001a
विवेशाधिरथो रङ्गं यष्टिप्राणो ह्वयन्निव	BR-01-08-127-001c
तमालोक्य धनुस्त्यक्त्वा पितृगौरवयन्त्रितः	BR-01-08-127-002a
कर्णोऽभिषेकार्द्रशिराः शिरसा समवन्दत	BR-01-08-127-002c
ततः पादाववच्छाद्य पटान्तेन ससम्भ्रमः	BR-01-08-127-003a
पुत्रेति परिपूर्णार्थमब्रवीद्रथसारथिः	BR-01-08-127-003c
परिष्वज्य च तस्याथ मूर्धानं स्नेहविक्लवः	BR-01-08-127-004a
अङ्गराज्याभिषेकार्द्रमश्रुभिः सिषिचे पुनः	BR-01-08-127-004c
तं दृष्ट्वा सूतपुत्रोऽयमिति निश्चित्य पाण्डवः	BR-01-08-127-005a
भीमसेनस्तदा वाक्यमब्रवीत्प्रहसन्निव	BR-01-08-127-005c
न त्वमर्हसि पार्थेन सूतपुत्र रणे वधम्	BR-01-08-127-006a
कुलस्य सदृशस्तूर्णं प्रतोदो गृह्यतां त्वया	BR-01-08-127-006c
अङ्गराज्यं च नार्हस्त्वमुपभोक्तुं नराधम	BR-01-08-127-007a
श्वा हुताशसमीपस्थं पुरोडाशमिवाध्वरे	BR-01-08-127-007c
एवमुक्तस्ततः कर्णः किञ्चित्प्रस्फुरिताधरः	BR-01-08-127-008a
गगनस्थं विनिःश्वस्य दिवाकरमुदैक्षत	BR-01-08-127-008c
ततो दुर्योधनः कोपादुत्पपात महाबलः	BR-01-08-127-009a
भ्रातृपद्मवनात्तस्मान्मदोत्कट इव द्विपः	BR-01-08-127-009c
सोऽब्रवीद्भीमकर्माणं भीमसेनमवस्थितम्	BR-01-08-127-010a
वृकोदर न युक्तं ते वचनं वक्तुमीदृशम्	BR-01-08-127-010c
क्षत्रियाणां बलं ज्येष्ठं योद्धव्यं क्षत्रबन्धुना	BR-01-08-127-011a
शूराणां च नदीनां च प्रभवा दुर्विदाः किल	BR-01-08-127-011c
सलिलादुत्थितो वह्निर्येन व्याप्तं चराचरम्	BR-01-08-127-012a
दधीचस्यास्थितो वज्रं कृतं दानवसूदनम्	BR-01-08-127-012c
आग्नेयः कृत्तिकापुत्रो रौद्रो गाङ्गेय इत्यपि	BR-01-08-127-013a
श्रूयते भगवान्देवः सर्वगुह्यमयो गुहः	BR-01-08-127-013c
क्षत्रियाभ्यश्च ये जाता ब्राह्मणास्ते च विश्रुताः	BR-01-08-127-014a
आचार्यः कलशाज्जातः शरस्तम्बाद्गुरुः कृपः	BR-01-08-127-014c
भवतां च यथा जन्म तदप्यागमितं नृपैः	BR-01-08-127-014e
सकुण्डलं सकवचं दिव्यलक्षणलक्षितम्	BR-01-08-127-015a
कथमादित्यसङ्काशं मृगी व्याघ्रं जनिष्यति	BR-01-08-127-015c
पृथिवीराज्यमर्होऽयं नाङ्गराज्यं नरेश्वरः	BR-01-08-127-016a
अनेन बाहुवीर्येण मया चाज्ञानुवर्तिना	BR-01-08-127-016c
यस्य वा मनुजस्येदं न क्षान्तं मद्विचेष्टितम्	BR-01-08-127-017a
रथमारुह्य पद्भ्यां वा विनामयतु कार्मुकम्	BR-01-08-127-017c
ततः सर्वस्य रङ्गस्य हाहाकारो महानभूत्	BR-01-08-127-018a
साधुवादानुसम्बद्धः सूर्यश्चास्तमुपागमत्	BR-01-08-127-018c
ततो दुर्योधनः कर्णमालम्ब्याथ करे नृप	BR-01-08-127-019a
दीपिकाग्निकृतालोकस्तस्माद्रङ्गाद्विनिर्ययौ	BR-01-08-127-019c
पाण्डवाश्च सहद्रोणाः सकृपाश्च विशां पते	BR-01-08-127-020a
भीष्मेण सहिताः सर्वे ययुः स्वं स्वं निवेशनम्	BR-01-08-127-020c
अर्जुनेति जनः कश्चित्कश्चित्कर्णेति भारत	BR-01-08-127-021a
कश्चिद्दुर्योधनेत्येवं ब्रुवन्तः प्रस्थितास्तदा	BR-01-08-127-021c
कुन्त्याश्च प्रत्यभिज्ञाय दिव्यलक्षणसूचितम्	BR-01-08-127-022a
पुत्रमङ्गेश्वरं स्नेहाच्छन्ना प्रीतिरवर्धत	BR-01-08-127-022c
दुर्योधनस्यापि तदा कर्णमासाद्य पार्थिव	BR-01-08-127-023a
भयमर्जुनसञ्जातं क्षिप्रमन्तरधीयत	BR-01-08-127-023c
स चापि वीरः कृतशस्त्रनिश्रमः परेण साम्नाभ्यवदत्सुयोधनम्	BR-01-08-127-024a
युधिष्ठिरस्याप्यभवत्तदा मतिर्न कर्णतुल्योऽस्ति धनुर्धरः क्षितौ	BR-01-08-127-024c
	
	
वैशम्पायन उवाच	BR-01-08-128-001
ततः शिष्यान्समानीय आचार्यार्थमचोदयत्	BR-01-08-128-001a
द्रोणः सर्वानशेषेण दक्षिणार्थं महीपते	BR-01-08-128-001c
पाञ्चालराजं द्रुपदं गृहीत्वा रणमूर्धनि	BR-01-08-128-002a
पर्यानयत भद्रं वः सा स्यात्परमदक्षिणा	BR-01-08-128-002c
तथेत्युक्त्वा तु ते सर्वे रथैस्तूर्णं प्रहारिणः	BR-01-08-128-003a
आचार्यधनदानार्थं द्रोणेन सहिता ययुः	BR-01-08-128-003c
ततोऽभिजग्मुः पाञ्चालान्निघ्नन्तस्ते नरर्षभाः	BR-01-08-128-004a
ममृदुस्तस्य नगरं द्रुपदस्य महौजसः	BR-01-08-128-004c
ते यज्ञसेनं द्रुपदं गृहीत्वा रणमूर्धनि	BR-01-08-128-005a
उपाजह्रुः सहामात्यं द्रोणाय भरतर्षभाः	BR-01-08-128-005c
भग्नदर्पं हृतधनं तथा च वशमागतम्	BR-01-08-128-006a
स वैरं मनसा ध्यात्वा द्रोणो द्रुपदमब्रवीत्	BR-01-08-128-006c
प्रमृद्य तरसा राष्ट्रं पुरं ते मृदितं मया	BR-01-08-128-007a
प्राप्य जीवन्रिपुवशं सखिपूर्वं किमिष्यते	BR-01-08-128-007c
एवमुक्त्वा प्रहस्यैनं निश्चित्य पुनरब्रवीत्	BR-01-08-128-008a
मा भैः प्राणभयाद्राजन्क्षमिणो ब्राह्मणा वयम्	BR-01-08-128-008c
आश्रमे क्रीडितं यत्तु त्वया बाल्ये मया सह	BR-01-08-128-009a
तेन संवर्धितः स्नेहस्त्वया मे क्षत्रियर्षभ	BR-01-08-128-009c
प्रार्थयेयं त्वया सख्यं पुनरेव नरर्षभ	BR-01-08-128-010a
वरं ददामि ते राजन्राज्यस्यार्धमवाप्नुहि	BR-01-08-128-010c
अराजा किल नो राज्ञां सखा भवितुमर्हति	BR-01-08-128-011a
अतः प्रयतितं राज्ये यज्ञसेन मया तव	BR-01-08-128-011c
राजासि दक्षिणे कूले भागीरथ्याहमुत्तरे	BR-01-08-128-012a
सखायं मां विजानीहि पाञ्चाल यदि मन्यसे	BR-01-08-128-012c
द्रुपद उवाच	BR-01-08-128-013
अनाश्चर्यमिदं ब्रह्मन्विक्रान्तेषु महात्मसु	BR-01-08-128-013a
प्रीये त्वयाहं त्वत्तश्च प्रीतिमिच्छामि शाश्वतीम्	BR-01-08-128-013c
वैशम्पायन उवाच	BR-01-08-128-014
एवमुक्तस्तु तं द्रोणो मोक्षयामास भारत	BR-01-08-128-014a
सत्कृत्य चैनं प्रीतात्मा राज्यार्धं प्रत्यपादयत्	BR-01-08-128-014c
माकन्दीमथ गङ्गायास्तीरे जनपदायुताम्	BR-01-08-128-015a
सोऽध्यावसद्दीनमनाः काम्पिल्यं च पुरोत्तमम्	BR-01-08-128-015c
दक्षिणान्श्चैव पाञ्चालान्यावच्चर्मण्वती नदी	BR-01-08-128-015e
द्रोणेन वैरं द्रुपदः संस्मरन्न शशाम ह	BR-01-08-128-016a
क्षात्रेण च बलेनास्य नापश्यत्स पराजयम्	BR-01-08-128-016c
हीनं विदित्वा चात्मानं ब्राह्मणेन बलेन च	BR-01-08-128-017a
पुत्रजन्म परीप्सन्वै स राजा तदधारयत्	BR-01-08-128-017c
अहिच्छत्रं च विषयं द्रोणः समभिपद्यत	BR-01-08-128-017e
एवं राजन्नहिच्छत्रा पुरी जनपदायुता	BR-01-08-128-018a
युधि निर्जित्य पार्थेन द्रोणाय प्रतिपादिता	BR-01-08-128-018c
	
	
	
वैशम्पायन उवाच	BR-01-08-129-001
प्राणाधिकं भीमसेनं कृतविद्यं धनन्जयम्	BR-01-08-129-001a
दुर्योधनो लक्षयित्व पर्यतप्यत दुर्मतिः	BR-01-08-129-001c
ततो वैकर्तनः कर्णः शकुनिश्चापि सौबलः	BR-01-08-129-002a
अनेकैरभ्युपायैस्ताञ्जिघांसन्ति स्म पाण्डवान्	BR-01-08-129-002c
पाण्डवाश्चापि तत्सर्वं प्रत्यजानन्नरिन्दमाः	BR-01-08-129-003a
उद्भावनमकुर्वन्तो विदुरस्य मते स्थिताः	BR-01-08-129-003c
गुणैः समुदितान्दृष्ट्वा पौराः पाण्डुसुतांस्तदा	BR-01-08-129-004a
कथयन्ति स्म सम्भूय चत्वरेषु सभासु च	BR-01-08-129-004c
प्रज्ञाचक्षुरचक्षुष्ट्वाद्धृतराष्ट्रो जनेश्वरः	BR-01-08-129-005a
राज्यमप्राप्तवान्पूर्वं स कथं नृपतिर्भवेत्	BR-01-08-129-005c
तथा भीष्मः शान्तनवः सत्यसन्धो महाव्रतः	BR-01-08-129-006a
प्रत्याख्याय पुरा राज्यं नाद्य जातु ग्रहीष्यति	BR-01-08-129-006c
ते वयं पाण्डवं ज्येष्ठं तरुणं वृद्धशीलिनम्	BR-01-08-129-007a
अभिषिञ्चाम साध्वद्य सत्यं करुणवेदिनम्	BR-01-08-129-007c
स हि भीष्मं शान्तनवं धृतराष्ट्रं च धर्मवित्	BR-01-08-129-008a
सपुत्रं विविधैर्भोगैर्योजयिष्यति पूजयन्	BR-01-08-129-008c
तेषां दुर्योधनः श्रुत्वा तानि वाक्यानि भाषताम्	BR-01-08-129-009a
युधिष्ठिरानुरक्तानां पर्यतप्यत दुर्मतिः	BR-01-08-129-009c
स तप्यमानो दुष्टात्मा तेषां वाचो न चक्षमे	BR-01-08-129-010a
ईर्ष्यया चाभिसन्तप्तो धृतराष्ट्रमुपागमत्	BR-01-08-129-010c
ततो विरहितं दृष्ट्वा पितरं प्रतिपूज्य सः	BR-01-08-129-011a
पौरानुरागसन्तप्तः पश्चादिदमभाषत	BR-01-08-129-011c
श्रुता मे जल्पतां तात पौराणामशिवा गिरः	BR-01-08-129-012a
त्वामनादृत्य भीष्मं च पतिमिच्छन्ति पाण्डवम्	BR-01-08-129-012c
मतमेतच्च भीष्मस्य न स राज्यं बुभूषति	BR-01-08-129-013a
अस्माकं तु परां पीडां चिकीर्षन्ति पुरे जनाः	BR-01-08-129-013c
पितृतः प्राप्तवान्राज्यं पाण्डुरात्मगुणैः पुरा	BR-01-08-129-014a
त्वमप्यगुणसम्योगात्प्राप्तं राज्यं न लब्धवान्	BR-01-08-129-014c
स एष पाण्डोर्दायाद्यं यदि प्राप्नोति पाण्डवः	BR-01-08-129-015a
तस्य पुत्रो ध्रुवं प्राप्तस्तस्य तस्येति चापरः	BR-01-08-129-015c
ते वयं राजवंशेन हीनाः सह सुतैरपि	BR-01-08-129-016a
अवज्ञाता भविष्यामो लोकस्य जगतीपते	BR-01-08-129-016c
सततं निरयं प्राप्ताः परपिण्डोपजीविनः	BR-01-08-129-017a
न भवेम यथा राजन्स्तथा शीघ्रं विधीयताम्	BR-01-08-129-017c
अभविष्यः स्थिरो राज्ये यदि हि त्वं पुरा नृप	BR-01-08-129-018a
ध्रुवं प्राप्स्याम च वयं राज्यमप्यवशे जने	BR-01-08-129-018c
	
	
वैशम्पायन उवाच	BR-01-08-130-001
धृतराष्ट्रस्तु पुत्रस्य श्रुत्वा वचनमीदृशम्	BR-01-08-130-001a
मुहूर्तमिव सञ्चिन्त्य दुर्योधनमथाब्रवीत्	BR-01-08-130-001c
धर्मनित्यः सदा पाण्डुर्ममासीत्प्रियकृद्धितः	BR-01-08-130-002a
सर्वेषु ज्ञातिषु तथा मयि त्वासीद्विशेषतः	BR-01-08-130-002c
नास्य किञ्चिन्न जानामि भोजनादि चिकीर्षितम्	BR-01-08-130-003a
निवेदयति नित्यं हि मम राज्यं धृतव्रतः	BR-01-08-130-003c
तस्य पुत्रो यथा पाण्डुस्तथा धर्मपरायणः	BR-01-08-130-004a
गुणवाँल्लोकविख्यातः पौराणां च सुसम्मतः	BR-01-08-130-004c
स कथं शक्यमस्माभिरपक्रष्टुं बलादितः	BR-01-08-130-005a
पितृपैतामहाद्राज्यात्ससहायो विशेषतः	BR-01-08-130-005c
भृता हि पाण्डुनामात्या बलं च सततं भृतम्	BR-01-08-130-006a
भृताः पुत्राश्च पौत्राश्च तेषामपि विशेषतः	BR-01-08-130-006c
ते पुरा सत्कृतास्तात पाण्डुना पौरवा जनाः	BR-01-08-130-007a
कथं युधिष्ठिरस्यार्थे न नो हन्युः सबान्धवान्	BR-01-08-130-007c
दुर्योधन उवाच	BR-01-08-130-008  
एवमेतन्मया तात भावितं दोषमात्मनि	BR-01-08-130-008a
दृष्ट्वा प्रकृतयः सर्वा अर्थमानेन योजिताः	BR-01-08-130-008c
ध्रुवमस्मत्सहायास्ते भविष्यन्ति प्रधानतः	BR-01-08-130-009a
अर्थवर्गः सहामात्यो मत्संस्थोऽद्य महीपते	BR-01-08-130-009c
स भवान्पाण्डवानाशु विवासयितुमर्हति	BR-01-08-130-010a
मृदुनैवाभ्युपायेन नगरं वारणावतम्	BR-01-08-130-010c
यदा प्रतिष्ठितं राज्यं मयि राजन्भविष्यति	BR-01-08-130-011a
तदा कुन्ती सहापत्या पुनरेष्यति भारत	BR-01-08-130-011c
धृतराष्ट्र उवाच	BR-01-08-130-012 
दुर्योधन ममाप्येतद्धृदि सम्परिवर्तते	BR-01-08-130-012a
अभिप्रायस्य पापत्वान्नैतत्तु विवृणोम्यहम्	BR-01-08-130-012c
न च भीष्मो न च द्रोणो न क्षत्ता न च गौतमः	BR-01-08-130-013a
विवास्यमानान्कौन्तेयाननुमंस्यन्ति कर्हिचित्	BR-01-08-130-013c
समा हि कौरवेयाणां वयमेते च पुत्रक	BR-01-08-130-014a
नैते विषममिच्छेयुर्धर्मयुक्ता मनस्विनः	BR-01-08-130-014c
ते वयं कौरवेयाणामेतेषां च महात्मनाम्	BR-01-08-130-015a
कथं न वध्यतां तात गच्छेम जगतस्तथा	BR-01-08-130-015c
दुर्योधन उवाच	BR-01-08-130-016 
मध्यस्थः सततं भीष्मो द्रोणपुत्रो मयि स्थितः	BR-01-08-130-016a
यतः पुत्रस्ततो द्रोणो भविता नात्र सांशयः	BR-01-08-130-016c
कृपः शारद्वतश्चैव यत एते त्रयस्ततः	BR-01-08-130-017a
द्रोणं च भागिनेयं च न स त्यक्ष्यति कर्हिचित्	BR-01-08-130-017c
क्षत्तार्थबद्धस्त्वस्माकं प्रच्छन्नं तु यतः परे	BR-01-08-130-018a
न चैकः स समर्थोऽस्मान्पाण्डवार्थे प्रबाधितुम्	BR-01-08-130-018c
स विश्रब्धः पाण्डुपुत्रान्सह मात्रा विवासय	BR-01-08-130-019a
वारणावतमद्यैव नात्र दोषो भविष्यति	BR-01-08-130-019c
विनिद्रकरणं घोरं हृदि शल्यमिवार्पितम्	BR-01-08-130-020a
शोकपावकमुद्भूतं कर्मणैतेन नाशय	BR-01-08-130-020c
	
	
	
वैशम्पायन उवाच	BR-01-08-131-001
ततो दुर्योधनो राजा सर्वास्ताः प्रकृतीः शनैः	BR-01-08-131-001a
अर्थमानप्रदानाभ्यां सञ्जहार सहानुजः	BR-01-08-131-001c
धृतराष्ट्रप्रयुक्तास्तु केचित्कुशलमन्त्रिणः	BR-01-08-131-002a
कथयाञ्चक्रिरे रम्यं नगरं वारणावतम्	BR-01-08-131-002c
अयं समाजः सुमहान्रमणीयतमो भुवि	BR-01-08-131-003a
उपस्थितः पशुपतेर्नगरे वारणावते	BR-01-08-131-003c
सर्वरत्नसमाकीर्णे पुंसां देशे मनोरमे	BR-01-08-131-004a
इत्येवं धृतराष्ट्रस्य वचनाच्चक्रिरे कथाः	BR-01-08-131-004c
कथ्यमाने तथा रम्ये नगरे वारणावते	BR-01-08-131-005a
गमने पाण्डुपुत्राणां जज्ञे तत्र मतिर्नृप	BR-01-08-131-005c
यदा त्वमन्यत नृपो जातकौतूहला इति	BR-01-08-131-006a
उवाचैनानथ तदा पाण्डवानम्बिकासुतः	BR-01-08-131-006c
ममेमे पुरुषा नित्यं कथयन्ति पुनः पुनः	BR-01-08-131-007a
रमणीयतरं लोके नगरं वारणावतम्	BR-01-08-131-007c
ते तात यदि मन्यध्वमुत्सवं वारणावते	BR-01-08-131-008a
सगणाः सानुयात्राश्च विहरध्वं यथामराः	BR-01-08-131-008c
ब्राह्मणेभ्यश्च रत्नानि गायनेभ्यश्च सर्वशः	BR-01-08-131-009a
प्रयच्छध्वं यथाकामं देवा इव सुवर्चसः	BR-01-08-131-009c
कञ्चित्कालं विहृत्यैवमनुभूय परां मुदम्	BR-01-08-131-010a
इदं वै हास्तिनपुरं सुखिनः पुनरेष्यथ	BR-01-08-131-010c
धृतराष्ट्रस्य तं काममनुबुद्ध्वा युधिष्ठिरः	BR-01-08-131-011a
आत्मनश्चासहायत्वं तथेति प्रत्युवाच तम्	BR-01-08-131-011c
ततो भीष्मं महाप्राज्ञं विदुरं च महामतिम्	BR-01-08-131-012a
द्रोणं च बाह्लिकं चैव सोमदत्तं च कौरवम्	BR-01-08-131-012c
कृपमाचार्यपुत्रं च गान्धारीं च यशस्विनीम्	BR-01-08-131-013a
युधिष्ठिरः शनैर्दीनमुवाचेदं वचस्तदा	BR-01-08-131-013c
रमणीये जनाकीर्णे नगरे वारणावते	BR-01-08-131-014a
सगणास्तात वत्स्यामो धृतराष्ट्रस्य शासनात्	BR-01-08-131-014c
प्रसन्नमनसः सर्वे पुण्या वाचो विमुञ्चत	BR-01-08-131-015a
आशीर्भिर्वर्धितानस्मान्न पापं प्रसहिष्यति	BR-01-08-131-015c
एवमुक्तास्तु ते सर्वे पाण्डुपुत्रेण कौरवाः	BR-01-08-131-016a
प्रसन्नवदना भूत्वा तेऽभ्यवर्तन्त पाण्डवान्	BR-01-08-131-016c
स्वस्त्यस्तु वः पथि सदा भूतेभ्यश्चैव सर्वशः	BR-01-08-131-017a
मा च वोऽस्त्वशुभं किञ्चित्सर्वतः पाण्डुनन्दनाः	BR-01-08-131-017c
ततः कृतस्वस्त्ययना राज्यलाभाय पाण्डवाः	BR-01-08-131-018a
कृत्वा सर्वाणि कार्याणि प्रययुर्वारणावतम्	BR-01-08-131-018c
	
	
	
वैशम्पायन उवाच	BR-01-08-132-001
एवमुक्तेषु राज्ञा तु पाण्डवेषु महात्मसु	BR-01-08-132-001a
दुर्योधनः परं हर्षमाजगाम दुरात्मवान्	BR-01-08-132-001c
स पुरोचनमेकान्तमानीय भरतर्षभ	BR-01-08-132-002a
गृहीत्वा दक्षिणे पाणौ सचिवं वाक्यमब्रवीत्	BR-01-08-132-002c
ममेयं वसुसम्पूर्णा पुरोचन वसुन्धरा	BR-01-08-132-003a
यथेयं मम तद्वत्ते स तां रक्षितुमर्हसि	BR-01-08-132-003c
न हि मे कश्चिदन्योऽस्ति वैश्वासिकतरस्त्वया	BR-01-08-132-004a
सहायो येन सन्धाय मन्त्रयेयं यथा त्वया	BR-01-08-132-004c
संरक्ष तात मन्त्रं च सपत्नांश्च ममोद्धर	BR-01-08-132-005a
निपुणेनाभ्युपायेन यद्ब्रवीमि तथा कुरु	BR-01-08-132-005c
पाण्डवा धृतराष्ट्रेण प्रेषिता वारणावतम्	BR-01-08-132-006a
उत्सवे विहरिष्यन्ति धृतराष्ट्रस्य शासनात्	BR-01-08-132-006c
स त्वं रासभयुक्तेन स्यन्दनेनाशुगामिना	BR-01-08-132-007a
वारणावतमद्यैव यथा यासि तथा कुरु	BR-01-08-132-007c
तत्र गत्वा चतुःशालं गृहं परमसंवृतम्	BR-01-08-132-008a
आयुधागारमाश्रित्य कारयेथा महाधनम्	BR-01-08-132-008c
शणसर्जरसादीनि यानि द्रव्याणि कानिचित्	BR-01-08-132-009a
आग्नेयान्युत सन्तीह तानि सर्वाणि दापय	BR-01-08-132-009c
सर्पिषा च सतैलेन लाक्षया चाप्यनल्पया	BR-01-08-132-010a
मृत्तिकां मिश्रयित्वा त्वं लेपं कुड्येषु दापयेः	BR-01-08-132-010c
शणान्वंशं घृतं दारु यन्त्राणि विविधानि च	BR-01-08-132-011a
तस्मिन्वेश्मनि सर्वाणि निक्षिपेथाः समन्ततः	BR-01-08-132-011c
यथा च त्वां न शङ्केरन्परीक्षन्तोऽपि पाण्डवाः	BR-01-08-132-012a
आग्नेयमिति तत्कार्यमिति चान्ये च मानवाः	BR-01-08-132-012c
वेश्मन्येवं कृते तत्र कृत्वा तान्परमार्चितान्	BR-01-08-132-013a
वासयेः पाण्डवेयांश्च कुन्तीं च ससुहृज्जनाम्	BR-01-08-132-013c
तत्रासनानि मुख्यानि यानानि शयनानि च	BR-01-08-132-014a
विधातव्यानि पाण्डूनां यथा तुष्येत मे पिता	BR-01-08-132-014c
यथा रमेरन्विश्रब्धा नगरे वारणावते	BR-01-08-132-015a
तथा सर्वं विधातव्यं यावत्कालस्य पर्ययः	BR-01-08-132-015c
ज्ञात्वा तु तान्सुविश्वस्ताञ्शयानानकुतोभयान्	BR-01-08-132-016a
अग्निस्ततस्त्वया देयो द्वारतस्तस्य वेश्मनः	BR-01-08-132-016c
दग्धानेवं स्वके गेहे दग्धा इति ततो जनाः	BR-01-08-132-017a
ज्ञातयो वा वदिष्यन्ति पाण्डवार्थाय कर्हिचित्	BR-01-08-132-017c
तत्तथेति प्रतिज्ञाय कौरवाय पुरोचनः	BR-01-08-132-018a
प्रायाद्रासभयुक्तेन नगरं वारणावतम्	BR-01-08-132-018c
स गत्वा त्वरितो राजन्दुर्योधनमते स्थितः	BR-01-08-132-019a
यथोक्तं राजपुत्रेण सर्वं चक्रे पुरोचनः	BR-01-08-132-019c
	
	
वैशम्पायन उवाच	BR-01-08-133-001
पाण्डवास्तु रथान्युक्त्वा सदश्वैरनिलोपमैः	BR-01-08-133-001a
आरोहमाणा भीष्मस्य पादौ जगृहुरार्तवत्	BR-01-08-133-001c
राज्ञश्च धृतराष्ट्रस्य द्रोणस्य च महात्मनः	BR-01-08-133-002a
अन्येषां चैव वृद्धानां विदुरस्य कृपस्य च	BR-01-08-133-002c
एवं सर्वान्कुरून्वृद्धानभिवाद्य यतव्रताः	BR-01-08-133-003a
समालिङ्ग्य समानांश्च बालैश्चाप्यभिवादिताः	BR-01-08-133-003c
सर्वा मातॄस्तथापृष्ट्वा कृत्वा चैव प्रदक्षिणम्	BR-01-08-133-004a
सर्वाः प्रकृतयश्चैव प्रययुर्वारणावतम्	BR-01-08-133-004c
विदुरश्च महाप्राज्ञस्तथान्ये कुरुपुङ्गवाः	BR-01-08-133-005a
पौराश्च पुरुषव्याघ्रानन्वयुः शोककर्शिताः	BR-01-08-133-005c
तत्र केच्चिद्ब्रुवन्ति स्म ब्राह्मणा निर्भयास्तदा	BR-01-08-133-006a
शोचमानाः पाण्डुपुत्रानतीव भरतर्षभ	BR-01-08-133-006c
विषमं पश्यते राजा सर्वथा तमसावृतः	BR-01-08-133-007a
धृतराष्ट्रः सुदुर्बुद्धिर्न च धर्मं प्रपश्यति	BR-01-08-133-007c
न हि पापमपापात्मा रोचयिष्यति पाण्डवः	BR-01-08-133-008a
भीमो वा बलिनां श्रेष्ठः कौन्तेयो वा धनञ्जयः	BR-01-08-133-008c
कुत एव महाप्राज्ञौ माद्रीपुत्रौ करिष्यतः	BR-01-08-133-008e
तद्राज्यं पितृतः प्राप्तं धृतराष्ट्रो न मृष्यते	BR-01-08-133-009a
अधर्ममखिलं किं नु भीष्मोऽयमनुमन्यते	BR-01-08-133-009c
विवास्यमानानस्थाने कौन्तेयान्भरतर्षभान्	BR-01-08-133-009e
पितेव हि नृपोऽस्माकमभूच्छान्तनवः पुरा	BR-01-08-133-010a
विचित्रवीर्यो राजर्षिः पाण्डुश्च कुरुनन्दनः	BR-01-08-133-010c
स तस्मिन्पुरुषव्याघ्रे दिष्टभावं गते सति	BR-01-08-133-011a
राजपुत्रानिमान्बालान्धृतराष्ट्रो न मृष्यते	BR-01-08-133-011c
वयमेतदमृष्यन्तः सर्व एव पुरोत्तमात्	BR-01-08-133-012a
गृहान्विहाय गच्छामो यत्र याति युधिष्ठिरः	BR-01-08-133-012c
तांस्तथावादिनः पौरान्दुःखितान्दुःखकर्शितः	BR-01-08-133-013a
उवाच परमप्रीतो धर्मराजो युधिष्ठिरः	BR-01-08-133-013c
पिता मान्यो गुरुः श्रेष्ठो यदाह पृथिवीपतिः	BR-01-08-133-014a
अशङ्कमानैस्तत्कार्यमस्माभिरिति नो व्रतम्	BR-01-08-133-014c
भवन्तः सुहृदोऽस्माकमस्मान्कृत्वा प्रदक्षिणम्	BR-01-08-133-015a
आशीर्भिरभिनन्द्यास्मान्निवर्तध्वं यथागृहम्	BR-01-08-133-015c
यदा तु कार्यमस्माकं भवद्भिरुपपत्स्यते	BR-01-08-133-016a
तदा करिष्यथ मम प्रियाणि च हितानि च	BR-01-08-133-016c
ते तथेति प्रतिज्ञाय कृत्वा चैतान्प्रदक्षिणम्	BR-01-08-133-017a
आशीर्भिरभिनन्द्यैनाञ्जग्मुर्नगरमेव हि	BR-01-08-133-017c
पौरेषु तु निवृत्तेषु विदुरः सर्वधर्मवित्	BR-01-08-133-018a
बोधयन्पाण्डवश्रेष्ठमिदं वचनमब्रवीत्	BR-01-08-133-018c
प्राज्ञः प्राज्ञं प्रलापज्ञः सम्यग्धर्मार्थदर्शिवान्	BR-01-08-133-018e
विज्ञायेदं तथा कुर्यादापदं निस्तरेद्यथा	BR-01-08-133-019a
अलोहं निशितं शस्त्रं शरीरपरिकर्तनम्	BR-01-08-133-019c
यो वेत्ति न तमाघ्नन्ति प्रतिघातविदं द्विषः	BR-01-08-133-019e
कक्षघ्नः शिशिरघ्नश्च महाकक्षे बिलौकसः	BR-01-08-133-020a
न दहेदिति चात्मानं यो रक्षति स जीवति	BR-01-08-133-020c
नाचक्षुर्वेत्ति पन्थानं नाचक्षुर्विन्दते दिशः	BR-01-08-133-021a
नाधृतिर्भूतिमाप्नोति बुध्यस्वैवं प्रबोधितः	BR-01-08-133-021c
अनाप्तैर्दत्तमादत्ते नरः शस्त्रमलोहजम्	BR-01-08-133-022a
श्वाविच्छरणमासाद्य प्रमुच्येत हुताशनात्	BR-01-08-133-022c
चरन्मार्गान्विजानाति नक्षत्रैर्विन्दते दिशः	BR-01-08-133-023a
आत्मना चात्मनः पञ्च पीडयन्नानुपीड्यते	BR-01-08-133-023c
अनुशिष्ट्वानुगत्वा च कृत्वा चैनान्प्रदक्षिणम्	BR-01-08-133-024a
पाण्डवानभ्यनुज्ञाय विदुरः प्रययौ गृहान्	BR-01-08-133-024c
निवृत्ते विदुरे चैव भीष्मे पौरजने तथा	BR-01-08-133-025a
अजातशत्रुमामन्त्र्य कुन्ती वचनमब्रवीत्	BR-01-08-133-025c
क्षत्ता यदब्रवीद्वाक्यं जनमध्येऽब्रुवन्निव	BR-01-08-133-026a
त्वया च तत्तथेत्युक्तो जानीमो न च तद्वयम्	BR-01-08-133-026c
यदि तच्छक्यमस्माभिः श्रोतुं न च सदोषवत्	BR-01-08-133-027a
श्रोतुमिच्छामि तत्सर्वं संवादं तव तस्य च	BR-01-08-133-027c
युधिष्ठिर उवाच	BR-01-08-133-028
विषादग्नेश्च बोद्धव्यमिति मां विदुरोऽब्रवीत्	BR-01-08-133-028a
पन्थाश्च वो नाविदितः कश्चित्स्यादिति चाब्रवीत्	BR-01-08-133-028c
जितेन्द्रियश्च वसुधां प्राप्स्यसीति च माब्रवीत्	BR-01-08-133-029a
विज्ञातमिति तत्सर्वमित्युक्तो विदुरो मया	BR-01-08-133-029c
वैशम्पायन उवाच	BR-01-08-133-030
अष्टमेऽहनि रोहिण्यां प्रयाताः फल्गुनस्य ते	BR-01-08-133-030a
वारणावतमासाद्य ददृशुर्नागरं जनम्	BR-01-08-133-030c
	
	
	
वैशम्पायन उवाच	BR-01-08-134-001    
ततः सर्वाः प्रकृतयो नगराद्वारणावतात्	BR-01-08-134-001a
सर्वमङ्गलसम्युक्ता यथाशास्त्रमतन्द्रिताः	BR-01-08-134-001c
श्रुत्वागतान्पाण्डुपुत्रान्नानायानैः सहस्रशः	BR-01-08-134-002a
अभिजग्मुर्नरश्रेष्ठाञ्श्रुत्वैव परया मुदा	BR-01-08-134-002c
ते समासाद्य कौन्तेयान्वारणावतका जनाः	BR-01-08-134-003a
कृत्वा जयाशिषः सर्वे परिवार्योपतस्थिरे	BR-01-08-134-003c
तैर्वृतः पुरुषव्याघ्रो धर्मराजो युधिष्ठिरः	BR-01-08-134-004a
विबभौ देवसङ्काशो वज्रपाणिरिवामरैः	BR-01-08-134-004c
सत्कृतास्ते तु पौरैश्च पौरान्सत्कृत्य चानघाः	BR-01-08-134-005a
अलङ्कृतं जनाकीर्णं विविशुर्वारणावतम्	BR-01-08-134-005c
ते प्रविश्य पुरं वीरास्तूर्णं जग्मुरथो गृहान्	BR-01-08-134-006a
ब्राह्मणानां महीपाल रतानां स्वेषु कर्मसु	BR-01-08-134-006c
नगराधिकृतानां च गृहाणि रथिनां तथा	BR-01-08-134-007a
उपतस्थुर्नरश्रेष्ठा वैश्यशूद्रगृहानपि	BR-01-08-134-007c
अर्चिताश्च नरैः पौरैः पाण्डवा भरतर्षभाः	BR-01-08-134-008a
जग्मुरावसथं पश्चात्पुरोचनपुरस्कृताः	BR-01-08-134-008c
तेभ्यो भक्ष्यान्नपानानि शयनानि शुभानि च	BR-01-08-134-009a
आसनानि च मुख्यानि प्रददौ स पुरोचनः	BR-01-08-134-009c
तत्र ते सत्कृतास्तेन सुमहार्हपरिच्छदाः	BR-01-08-134-010a
उपास्यमानाः पुरुषैरूषुः पुरनिवासिभिः	BR-01-08-134-010c
दशरात्रोषितानां तु तत्र तेषां पुरोचनः	BR-01-08-134-011a
निवेदयामास गृहं शिवाख्यमशिवं तदा	BR-01-08-134-011c
तत्र ते पुरुषव्याघ्रा विविशुः सपरिच्छदाः	BR-01-08-134-012a
पुरोचनस्य वचनात्कैलासमिव गुह्यकाः	BR-01-08-134-012c
तत्त्वगारमभिप्रेक्ष्य सर्वधर्मविशारदः	BR-01-08-134-013a
उवाचाग्नेयमित्येवं भीमसेनं युधिष्ठिरः	BR-01-08-134-013c
जिघ्रन्सोम्य वसागन्धं सर्पिर्जतुविमिश्रितम्	BR-01-08-134-013e   
कृतं हि व्यक्तमाग्नेयमिदं वेश्म परन्तप	BR-01-08-134-014a
शणसर्जरसं व्यक्तमानीतं गृहकर्मणि	BR-01-08-134-014c
मुञ्जबल्वजवंशादि द्रव्यं सर्वं घृतोक्षितम्	BR-01-08-134-014e  
शिल्पिभिः सुकृतं ह्याप्तैर्विनीतैर्वेश्मकर्मणि	BR-01-08-134-015a
विश्वस्तं मामयं पापो दग्धुकामः पुरोचनः	BR-01-08-134-015c
इमां तु तां महाबुद्धिर्विदुरो दृष्टवांस्तदा	BR-01-08-134-016a
आपदं तेन मां पार्थ स सम्बोधितवान्पुरा	BR-01-08-134-016c
ते वयं बोधितास्तेन बुद्धवन्तोऽशिवं गृहम्	BR-01-08-134-017a
आचार्यैः सुकृतं गूढैर्दुर्योधनवशानुगैः	BR-01-08-134-017c
भीम उवाच	BR-01-08-134-018    
यदिदं गृहमाग्नेयं विहितं मन्यते भवान्	BR-01-08-134-018a
तत्रैव साधु गच्छामो यत्र पूर्वोषिता वयम्	BR-01-08-134-018c
युधिष्ठिर उवाच	BR-01-08-134-019    
इह यत्तैर्निराकारैर्वस्तव्यमिति रोचये	BR-01-08-134-019a
नष्टैरिव विचिन्वद्भिर्गतिमिष्टां ध्रुवामितः	BR-01-08-134-019c
यदि विन्देत चाकारमस्माकं हि पुरोचनः	BR-01-08-134-020a
शीघ्रकारी ततो भूत्वा प्रसह्यापि दहेत नः	BR-01-08-134-020c
नायं बिभेत्युपक्रोशादधर्माद्वा पुरोचनः	BR-01-08-134-021a
तथा हि वर्तते मन्दः सुयोधनमते स्थितः	BR-01-08-134-021c
अपि चेह प्रदग्धेषु भीष्मोऽस्मासु पितामहः	BR-01-08-134-022a
कोपं कुर्यात्किमर्थं वा कौरवान्कोपयेत सः	BR-01-08-134-022c
धर्म इत्येव कुप्येत तथान्ये कुरुपुङ्गवाः	BR-01-08-134-022e   
वयं तु यदि दाहस्य बिभ्यतः प्रद्रवेम हि	BR-01-08-134-023a
स्पशैर्नो घातयेत्सार्वान्राज्यलुब्धः सुयोधनः	BR-01-08-134-023c
अपदस्थान्पदे तिष्ठन्नपक्षान्पक्षसंस्थितः	BR-01-08-134-024a
हीनकोशान्महाकोशः प्रयोगैर्घातयेद्ध्रुवम्	BR-01-08-134-024c
तदस्माभिरिमं पापं तं च पापं सुयोधनम्	BR-01-08-134-025a
वञ्चयद्भिर्निवस्तव्यं छन्नवासं क्वचित्क्वचित्	BR-01-08-134-025c
ते वयं मृगयाशीलाश्चराम वसुधामिमाम्	BR-01-08-134-026a
तथा नो विदिता मार्गा भविष्यन्ति पलायताम्	BR-01-08-134-026c
भौमं च बिलमद्यैव करवाम सुसंवृतम्	BR-01-08-134-027a
गूढोच्छ्वसान्न नस्तत्र हुताशः सम्प्रधक्ष्यति	BR-01-08-134-027c
वसतोऽत्र यथा चास्मान्न बुध्येत पुरोचनः	BR-01-08-134-028a
पौरो वापि जनः कश्चित्तथा कार्यमतन्द्रितैः	BR-01-08-134-028c
	
	
	
	
वैशम्पायन उवाच	BR-01-08-135-001
विदुरस्य सुहृत्कश्चित्खनकः कुशलः क्वचित्	BR-01-08-135-001a
विविक्ते पाण्डवान्राजन्निदं वचनमब्रवीत्	BR-01-08-135-001c
प्रहितो विदुरेणास्मि खनकः कुशलो भृशम्	BR-01-08-135-002a
पाण्डवानां प्रियं कार्यमिति किं करवाणि वः	BR-01-08-135-002c
प्रच्छन्नं विदुरेणोक्तः श्रेयस्त्वमिह पाण्डवान्	BR-01-08-135-003a
प्रतिपादय विश्वासादिति किं करवाणि वः	BR-01-08-135-003c
कृष्णपक्षे चतुर्दश्यां रात्रावस्य पुरोचनः	BR-01-08-135-004a
भवनस्य तव द्वारि प्रदास्यति हुताशनम्	BR-01-08-135-004c
मात्रा सह प्रदग्धव्याः पाण्डवाः पुरुषर्षभाः	BR-01-08-135-005a
इति व्यवसितं पार्थ धार्तराष्ट्रस्य मे श्रुतम्	BR-01-08-135-005c
किञ्चिच्च विदुरेणोक्तो म्लेच्छवाचासि पाण्डव	BR-01-08-135-006a
त्वया च तत्तथेत्युक्तमेतद्विश्वासकारणम्	BR-01-08-135-006c
उवाच तं सत्यधृतिः कुन्तीपुत्रो युधिष्ठिरः	BR-01-08-135-007a
अभिजानामि सौम्य त्वां सुहृदं विदुरस्य वै	BR-01-08-135-007c
शुचिमाप्तं प्रियं चैव सदा च दृढभक्तिकम्	BR-01-08-135-008a
न विद्यते कवेः किञ्चिदभिज्ञानप्रयोजनम्	BR-01-08-135-008c
यथा नः स तथा नस्त्वं निर्विशेषा वयं त्वयि	BR-01-08-135-009a
भवतः स्म यथा तस्य पालयास्मान्यथा कविः	BR-01-08-135-009c
इदं शरणमाग्नेयं मदर्थमिति मे मतिः	BR-01-08-135-010a
पुरोचनेन विहितं धार्तराष्ट्रस्य शासनात्	BR-01-08-135-010c
स पापः कोशवांश्चैव ससहायश्च दुर्मतिः	BR-01-08-135-011a
अस्मानपि च दुष्टात्मा नित्यकालं प्रबाधते	BR-01-08-135-011c
स भवान्मोक्षयत्वस्मान्यत्नेनास्माद्धुताशनात्	BR-01-08-135-012a
अस्मास्विह हि दग्धेषु सकामः स्यात्सुयोधनः	BR-01-08-135-012c
समृद्धमायुधागारमिदं तस्य दुरात्मनः	BR-01-08-135-013a
वप्रान्ते निष्प्रतीकारमाश्लिष्येदं कृतं महत्	BR-01-08-135-013c
इदं तदशुभं नूनं तस्य कर्म चिकीर्षितम्	BR-01-08-135-014a
प्रागेव विदुरो वेद तेनास्मानन्वबोधयत्	BR-01-08-135-014c
सेयमापदनुप्राप्ता क्षत्ता यां दृष्टवान्पुरा	BR-01-08-135-015a
पुरोचनस्याविदितानस्मांस्त्वं विप्रमोचय	BR-01-08-135-015c
स तथेति प्रतिश्रुत्य खनको यत्नमास्थितः	BR-01-08-135-016a
परिखामुत्किरन्नाम चकार सुमहद्बिलम्	BR-01-08-135-016c
चक्रे च वेश्मनस्तस्य मध्ये नातिमहन्मुखम्	BR-01-08-135-017a
कपाटयुक्तमज्ञातं समं भूम्या च भारत	BR-01-08-135-017c
पुरोचनभयाच्चैव व्यदधात्संवृतं मुखम्	BR-01-08-135-018a
स तत्र च गृहद्वारि वसत्यशुभधीः सदा	BR-01-08-135-018c
तत्र ते सायुधाः सर्वे वसन्ति स्म क्षपां नृप	BR-01-08-135-019a
दिवा चरन्ति मृगयां पाण्डवेया वनाद्वनम्	BR-01-08-135-019c
विश्वस्तवदविश्वस्ता वञ्चयन्तः पुरोचनम्	BR-01-08-135-020a
अतुष्टास्तुष्टवद्राजन्नूषुः परमदुःखिताः	BR-01-08-135-020c
न चैनानन्वबुध्यन्त नरा नगरवासिनः	BR-01-08-135-021a
अन्यत्र विदुरामात्यात्तस्मात्खनकसत्तमात्	BR-01-08-135-021c
	
	
	
	
वैशम्पायन उवाच	BR-01-08-136-001
तांस्तु दृष्ट्वा सुमनसः परिसंवत्सरोषितान्	BR-01-08-136-001a
विश्वस्तानिव सल्लक्ष्य हर्षं चक्रे पुरोचनः	BR-01-08-136-001c
पुरोचने तथा हृष्टे कौन्तेयोऽथ युधिष्ठिरः	BR-01-08-136-002a
भीमसेनार्जुनौ चैव यमौ चोवाच धर्मवित्	BR-01-08-136-002c
अस्मानयं सुविश्वस्तान्वेत्ति पापः पुरोचनः	BR-01-08-136-003a
वञ्चितोऽयं नृशंसात्मा कालं मन्ये पलायने	BR-01-08-136-003c
आयुधागारमादीप्य दग्ध्वा चैव पुरोचनम्	BR-01-08-136-004a
षट्प्राणिनो निधायेह द्रवामोऽनभिलक्षिताः	BR-01-08-136-004c
अथ दानापदेशेन कुन्ती ब्राह्मणभोजनम्	BR-01-08-136-005a
चक्रे निशि महद्राजन्नाजग्मुस्तत्र योषितः	BR-01-08-136-005c
ता विहृत्य यथाकामं भुक्त्वा पीत्वा च भारत	BR-01-08-136-006a
जग्मुर्निशि गृहानेव समनुज्ञाप्य माधवीम्	BR-01-08-136-006c
निषादी पञ्चपुत्रा तु तस्मिन्भोज्ये यदृच्छया	BR-01-08-136-007a
अन्नार्थिनी समभ्यागात्सपुत्रा कालचोदिता	BR-01-08-136-007c
सा पीत्वा मदिरां मत्ता सपुत्रा मदविह्वला	BR-01-08-136-008a
सह सर्वैः सुतै राजंस्तस्मिन्नेव निवेशने	BR-01-08-136-008c
सुष्वाप विगतज्ञाना मृतकल्पा नराधिप	BR-01-08-136-008e
अथ प्रवाते तुमुले निशि सुप्ते जने विभो	BR-01-08-136-009a
तदुपादीपयद्भीमः शेते यत्र पुरोचनः	BR-01-08-136-009c
ततः प्रतापः सुमहाञ्शब्दश्चैव विभावसोः	BR-01-08-136-010a
प्रादुरासीत्तदा तेन बुबुधे स जनव्रजः	BR-01-08-136-010c
पौरा ऊचुः	BR-01-08-136-011
दुर्योधनप्रयुक्तेन पापेनाकृतबुद्धिना	BR-01-08-136-011a
गृहमात्मविनाशाय कारितं दाहितं च यत्	BR-01-08-136-011c
अहो धिग्धृतराष्ट्रस्य बुद्धिर्नातिसमञ्जसी	BR-01-08-136-012a
यः शुचीन्पाण्डवान्बालान्दाहयामास मन्त्रिणा	BR-01-08-136-012c
दिष्ट्या त्विदानीं पापात्मा दग्धोऽयमतिदुर्मतिः	BR-01-08-136-013a
अनागसः सुविश्वस्तान्यो ददाह नरोत्तमान्	BR-01-08-136-013c
वैशम्पायन उवाच	BR-01-08-136-014
एवं ते विलपन्ति स्म वारणावतका जनाः	BR-01-08-136-014a
परिवार्य गृहं तच्च तस्थू रात्रौ समन्ततः	BR-01-08-136-014c
पाण्डवाश्चापि ते राजन्मात्रा सह सुदुःखिताः	BR-01-08-136-015a
बिलेन तेन निर्गत्य जग्मुर्गूढमलक्षिताः	BR-01-08-136-015c
तेन निद्रोपरोधेन साध्वसेन च पाण्डवाः	BR-01-08-136-016a
न शेकुः सहसा गन्तुं सह मात्रा परन्तपाः	BR-01-08-136-016c
भीमसेनस्तु राजेन्द्र भीमवेगपराक्रमः	BR-01-08-136-017a
जगाम भ्रातॄनादाय सर्वान्मातरमेव च	BR-01-08-136-017c
स्कन्धमारोप्य जननीं यमावङ्केन वीर्यवान्	BR-01-08-136-018a
पार्थौ गृहीत्वा पाणिभ्यां भ्रातरौ सुमहाबलौ	BR-01-08-136-018c
तरसा पादपान्भञ्जन्महीं पद्भ्यां विदारयन्	BR-01-08-136-019a
स जगामाशु तेजस्वी वातरंहा वृकोदरः	BR-01-08-136-019c
	
	
	
	
वैशम्पायन उवाच	BR-01-08-137-001
अथ रात्र्यां व्यतीतायामशेषो नागरो जनः	BR-01-08-137-001a
तत्राजगाम त्वरितो दिदृक्षुः पाण्डुनन्दनान्	BR-01-08-137-001c
निर्वापयन्तो ज्वलनं ते जना ददृशुस्ततः	BR-01-08-137-002a
जातुषं तद्गृहं दग्धममात्यं च पुरोचनम्	BR-01-08-137-002c
नूनं दुर्योधनेनेदं विहितं पापकर्मणा	BR-01-08-137-003a
पाण्डवानां विनाशाय इत्येवं चुक्रुषुर्जनाः	BR-01-08-137-003c
विदिते धृतराष्ट्रस्य धार्तराष्ट्रो न संशयः	BR-01-08-137-004a
दग्धवान्पाण्डुदायादान्न ह्येनं प्रतिषिद्धवान्	BR-01-08-137-004c
नूनं शान्तनवो भीष्मो न धर्ममनुवर्तते	BR-01-08-137-005a
द्रोणश्च विदुरश्चैव कृपश्चान्ये च कौरवाः	BR-01-08-137-005c
ते वयं धृतराष्ट्रस्य प्रेषयामो दुरात्मनः	BR-01-08-137-006a
संवृत्तस्ते परः कामः पाण्डवान्दग्धवानसि	BR-01-08-137-006c
ततो व्यपोहमानास्ते पाण्डवार्थे हुताशनम्	BR-01-08-137-007a
निषादीं ददृशुर्दग्धां पञ्चपुत्रामनागसम्	BR-01-08-137-007c
खनकेन तु तेनैव वेश्म शोधयता बिलम्	BR-01-08-137-008a
पांसुभिः प्रत्यपिहितं पुरुषैस्तैरलक्षितम्	BR-01-08-137-008c
ततस्ते प्रेषयामासुर्धृतराष्ट्रस्य नागराः	BR-01-08-137-009a
पाण्डवानग्निना दग्धानमात्यं च पुरोचनम्	BR-01-08-137-009c
श्रुत्वा तु धृतराष्ट्रस्तद्राजा सुमहदप्रियम्	BR-01-08-137-010a
विनाशं पाण्डुपुत्राणां विललाप सुदुःखितः	BR-01-08-137-010c
अद्य पाण्डुर्मृतो राजा भ्राता मम सुदुर्लभः	BR-01-08-137-011a
तेषु वीरेषु दग्धेषु मात्रा सह विशेषतः	BR-01-08-137-011c
गच्छन्तु पुरुषाः शीघ्रं नगरं वारणावतम्	BR-01-08-137-012a
सत्कारयन्तु तान्वीरान्कुन्तिराजसुतां च ताम्	BR-01-08-137-012c
कारयन्तु च कुल्यानि शुभ्राणि च महान्ति च	BR-01-08-137-013a
ये च तत्र मृतास्तेषां सुहृदोऽर्चन्तु तानपि	BR-01-08-137-013c
एवङ्गते मया शक्यं यद्यत्कारयितुं हितम्	BR-01-08-137-014a
पाण्डवानां च कुन्त्याश्च तत्सर्वं क्रियतां धनैः	BR-01-08-137-014c
एवमुक्त्वा ततश्चक्रे ज्ञातिभिः परिवारितः	BR-01-08-137-015a
उदकं पाण्डुपुत्राणां धृतराष्ट्रोऽम्बिकासुतः	BR-01-08-137-015c
चुक्रुशुः कौरवाः सर्वे भृशं शोकपरायणाः	BR-01-08-137-016a
विदुरस्त्वल्पशश्चक्रे शोकं वेद परं हि सः	BR-01-08-137-016c
पाण्डवाश्चापि निर्गत्य नगराद्वारणावतात्	BR-01-08-137-017a
जवेन प्रययू राजन्दक्षिणां दिशमाश्रिताः	BR-01-08-137-017c
विज्ञाय निशि पन्थानं नक्षत्रैर्दक्षिणामुखाः	BR-01-08-137-018a
यतमाना वनं राजन्गहनं प्रतिपेदिरे	BR-01-08-137-018c
ततः श्रान्ताः पिपासार्ता निद्रान्धाः पाण्डुनन्दनाः	BR-01-08-137-019a
पुनरूचुर्महावीर्यं भीमसेनमिदं वचः	BR-01-08-137-019c
इतः कष्टतरं किं नु यद्वयं गहने वने	BR-01-08-137-020a
दिशश्च न प्रजानीमो गन्तुं चैव न शक्नुमः	BR-01-08-137-020c
तं च पापं न जानीमो यदि दग्धः पुरोचनः	BR-01-08-137-021a
कथं नु विप्रमुच्येम भयादस्मादलक्षिताः	BR-01-08-137-021c
पुनरस्मानुपादाय तथैव व्रज भारत	BR-01-08-137-022a
त्वं हि नो बलवानेको यथा सततगस्तथा	BR-01-08-137-022c
इत्युक्तो धर्मराजेन भीमसेनो महाबलः	BR-01-08-137-023a
आदाय कुन्तीं भ्रातॄंश्च जगामाशु महाबलः	BR-01-08-137-023c
	
	
	
वैशम्पायन उवाच	BR-01-08-138-001
तेन विक्रमता तूर्णमूरुवेगसमीरितम्	BR-01-08-138-001a
प्रववावनिलो राजञ्शुचिशुक्रागमे यथा	BR-01-08-138-001c
स मृद्नन्पुष्पितांश्चैव फलितांश्च वनस्पतीन्	BR-01-08-138-002a
आरुजन्दारुगुल्मांश्च पथस्तस्य समीपजान्	BR-01-08-138-002c
तथा वृक्षान्भञ्जमानो जगामामितविक्रमः	BR-01-08-138-003a
तस्य वेगेन पाण्डूनां मूर्च्छेव समजायत	BR-01-08-138-003c
असकृच्चापि सन्तीर्य दूरपारं भुजप्लवैः	BR-01-08-138-004a
पथि प्रच्छन्नमासेदुर्धार्तराष्ट्रभयात्तदा	BR-01-08-138-004c
कृच्छ्रेण मातरं त्वेकां सुकुमारीं यशस्विनीम्	BR-01-08-138-005a
अवहत्तत्र पृष्ठेन रोधःसु विषमेषु च	BR-01-08-138-005c
आगमंस्ते वनोद्देशमल्पमूलफलोदकम्	BR-01-08-138-006a
क्रूरपक्षिमृगं घोरं सायाह्ने भरतर्षभाः	BR-01-08-138-006c
घोरा समभवत्सन्ध्या दारुणा मृगपक्षिणः	BR-01-08-138-007a
अप्रकाशा दिशः सर्वा वातैरासन्ननार्तवैः	BR-01-08-138-007c
ते श्रमेण च कौरव्यास्तृष्णया च प्रपीडिताः	BR-01-08-138-008a
नाशक्नुवंस्तदा गन्तुं निद्रया च प्रवृद्धया	BR-01-08-138-008c
ततो भीमो वनं घोरं प्रविश्य विजनं महत्	BR-01-08-138-009a
न्यग्रोधं विपुलच्छायं रमणीयमुपाद्रवत्	BR-01-08-138-009c
तत्र निक्षिप्य तान्सर्वानुवाच भरतर्षभः	BR-01-08-138-010a
पानीयं मृगयामीह विश्रमध्वमिति प्रभो	BR-01-08-138-010c
एते रुवन्ति मधुरं सारसा जलचारिणः	BR-01-08-138-011a
ध्रुवमत्र जलस्थायो महानिति मतिर्मम	BR-01-08-138-011c
अनुज्ञातः स गच्छेति भ्रात्रा ज्येष्ठेन भारत	BR-01-08-138-012a
जगाम तत्र यत्र स्म रुवन्ति जलचारिणः	BR-01-08-138-012c
स तत्र पीत्वा पानीयं स्नात्वा च भरतर्षभ	BR-01-08-138-013a
उत्तरीयेण पानीयमाजहार तदा नृप	BR-01-08-138-013c
गव्यूतिमात्रादागत्य त्वरितो मातरं प्रति	BR-01-08-138-014a
स सुप्तां मातरं दृष्ट्वा भ्रातॄंश्च वसुधातले	BR-01-08-138-014c
भृशं दुःखपरीतात्मा विललाप वृकोदरः	BR-01-08-138-014e
शयनेषु परार्ध्येषु ये पुरा वारणावते	BR-01-08-138-015a
नाधिजग्मुस्तदा निद्रां तेऽद्य सुप्ता महीतले	BR-01-08-138-015c
स्वसारं वसुदेवस्य शत्रुसङ्घावमर्दिनः	BR-01-08-138-016a
कुन्तिभोजसुतां कुन्तीं सर्वलक्षणपूजिताम्	BR-01-08-138-016c
स्नुषां विचित्रवीर्यस्य भार्यां पाण्डोर्महात्मनः	BR-01-08-138-017a
प्रासादशयनां नित्यं पुण्डरीकान्तरप्रभाम्	BR-01-08-138-017c
सुकुमारतरां स्त्रीणां महार्हशयनोचिताम्	BR-01-08-138-018a
शयानां पश्यताद्येह पृथिव्यामतथोचिताम्	BR-01-08-138-018c
धर्मादिन्द्राच्च वायोश्च सुषुवे या सुतानिमान्	BR-01-08-138-019a
सेयं भूमौ परिश्रान्ता शेते ह्यद्यातथोचिता	BR-01-08-138-019c
किं नु दुःखतरं शक्यं मया द्रष्टुमतः परम्	BR-01-08-138-020a
योऽहमद्य नरव्याघ्रान्सुप्तान्पश्यामि भूतले	BR-01-08-138-020c
त्रिषु लोकेषु यद्राज्यं धर्मविद्योऽर्हते नृपः	BR-01-08-138-021a
सोऽयं भूमौ परिश्रान्तः शेते प्राकृतवत्कथम्	BR-01-08-138-021c
अयं नीलाम्बुदश्यामो नरेष्वप्रतिमो भुवि	BR-01-08-138-022a
शेते प्राकृतवद्भूमावतो दुःखतरं नु किम्	BR-01-08-138-022c
अश्विनाविव देवानां याविमौ रूपसम्पदा	BR-01-08-138-023a
तौ प्राकृतवदद्येमौ प्रसुप्तौ धरणीतले	BR-01-08-138-023c
ज्ञातयो यस्य नैव स्युर्विषमाः कुलपांसनाः	BR-01-08-138-024a
स जीवेत्सुसुखं लोके ग्रामे द्रुम इवैकजः	BR-01-08-138-024c
एको वृक्षो हि यो ग्रामे भवेत्पर्णफलान्वितः	BR-01-08-138-025a
चैत्यो भवति निर्ज्ञातिरर्चनीयः सुपूजितः	BR-01-08-138-025c
येषां च बहवः शूरा ज्ञातयो धर्मसंश्रिताः	BR-01-08-138-026a
ते जीवन्ति सुखं लोके भवन्ति च निरामयाः	BR-01-08-138-026c
बलवन्तः समृद्धार्था मित्रबान्धवनन्दनाः	BR-01-08-138-027a
जीवन्त्यन्योन्यमाश्रित्य द्रुमाः काननजा इव	BR-01-08-138-027c
वयं तु धृतराष्ट्रेण सपुत्रेण दुरात्मना	BR-01-08-138-028a
विवासिता न दग्धाश्च कथञ्चित्तस्य शासनात्	BR-01-08-138-028c
तस्मान्मुक्ता वयं दाहादिमं वृक्षमुपाश्रिताः	BR-01-08-138-029a
कां दिशं प्रतिपत्स्यामः प्राप्ताः क्लेशमनुत्तमम्	BR-01-08-138-029c
नातिदूरे च नगरं वनादस्माद्धि लक्षये	BR-01-08-138-030a
जागर्तव्ये स्वपन्तीमे हन्त जागर्म्यहं स्वयम्	BR-01-08-138-030c
पास्यन्तीमे जलं पश्चात्प्रतिबुद्धा जितक्लमाः	BR-01-08-138-031a
इति भीमो व्यवस्यैव जजागार स्वयं तदा	BR-01-08-138-031c
	
	
	
वैशम्पायन उवाच	BR-01-09-139-001
तत्र तेषु शयानेषु हिडिम्बो नाम राक्षसः	BR-01-09-139-001a
अविदूरे वनात्तस्माच्छालवृक्षमुपाश्रितः	BR-01-09-139-001c
क्रूरो मानुषमांसादो महावीर्यो महाबलः	BR-01-09-139-002a
विरूपरूपः पिङ्गाक्षः करालो घोरदर्शनः	BR-01-09-139-002c
पिशितेप्सुः क्षुधार्तस्तानपश्यत यदृच्छया	BR-01-09-139-002e
ऊर्ध्वाङ्गुलिः स कण्डूयन्धुन्वन्रूक्षाञ्शिरोरुहान्	BR-01-09-139-003a
जृम्भमाणो महावक्त्रः पुनः पुनरवेक्ष्य च	BR-01-09-139-003c
दुष्टो मानुषमांसादो महाकायो महाबलः	BR-01-09-139-004a
आघ्राय मानुषं गन्धं भगिनीमिदमब्रवीत्	BR-01-09-139-004c
उपपन्नश्चिरस्याद्य भक्षो मम मनःप्रियः	BR-01-09-139-005a
स्नेहस्रवान्प्रस्रवति जिह्वा पर्येति मे मुखम्	BR-01-09-139-005c
अष्टौ दंष्ट्राः सुतीक्ष्णाग्राश्चिरस्यापातदुःसहाः	BR-01-09-139-006a
देहेषु मज्जयिष्यामि स्निग्धेषु पिशितेषु च	BR-01-09-139-006c
आक्रम्य मानुषं कण्ठमाच्छिद्य धमनीमपि	BR-01-09-139-007a
उष्णं नवं प्रपास्यामि फेनिलं रुधिरं बहु	BR-01-09-139-007c
गच्छ जानीहि के त्वेते शेरते वनमाश्रिताः	BR-01-09-139-008a
मानुषो बलवान्गन्धो घ्राणं तर्पयतीव मे	BR-01-09-139-008c
हत्वैतान्मानुषान्सर्वानानयस्व ममान्तिकम्	BR-01-09-139-009a
अस्मद्विषयसुप्तेभ्यो नैतेभ्यो भयमस्ति ते	BR-01-09-139-009c
एषां मांसानि संस्कृत्य मानुषाणां यथेष्टतः	BR-01-09-139-010a
भक्षयिष्याव सहितौ कुरु तूर्णं वचो मम	BR-01-09-139-010c
भ्रातुर्वचनमाज्ञाय त्वरमाणेव राक्षसी	BR-01-09-139-011a
जगाम तत्र यत्र स्म पाण्डवा भरतर्षभ	BR-01-09-139-011c
ददर्श तत्र गत्वा सा पाण्डवान्पृथया सह	BR-01-09-139-012a
शयानान्भीमसेनं च जाग्रतं त्वपराजितम्	BR-01-09-139-012c
दृष्ट्वैव भीमसेनं सा शालस्कन्धमिवोद्गतम्	BR-01-09-139-013a
राक्षसी कामयामास रूपेणाप्रतिमं भुवि	BR-01-09-139-013c
अयं श्यामो महाबाहुः सिंहस्कन्धो महाद्युतिः	BR-01-09-139-014a
कम्बुग्रीवः पुष्कराक्षो भर्ता युक्तो भवेन्मम	BR-01-09-139-014c
नाहं भ्रातृवचो जातु कुर्यां क्रूरोपसंहितम्	BR-01-09-139-015a
पतिस्नेहोऽतिबलवान्न तथा भ्रातृसौहृदम्	BR-01-09-139-015c
मुहूर्तमिव तृप्तिश्च भवेद्भ्रातुर्ममैव च	BR-01-09-139-016a
हतैरेतैरहत्वा तु मोदिष्ये शाश्वतिः समाः	BR-01-09-139-016c
सा कामरूपिणी रूपं कृत्वा मानुषमुत्तमम्	BR-01-09-139-017a
उपतस्थे महाबाहुं भीमसेनं शनैः शनैः	BR-01-09-139-017c
विलज्जमानेव लता दिव्याभरणभूषिता	BR-01-09-139-018a
स्मितपूर्वमिदं वाक्यं भीमसेनमथाब्रवीत्	BR-01-09-139-018c
कुतस्त्वमसि सम्प्राप्तः कश्चासि पुरुषर्षभ	BR-01-09-139-019a
क इमे शेरते चेह पुरुषा देवरूपिणः	BR-01-09-139-019c
केयं च बृहती श्यामा सुकुमारी तवानघ	BR-01-09-139-020a
शेते वनमिदं प्राप्य विश्वस्ता स्वगृहे यथा	BR-01-09-139-020c
नेदं जानाति गहनं वनं राक्षससेवितम्	BR-01-09-139-021a
वसति ह्यत्र पापात्मा हिडिम्बो नाम राक्षसः	BR-01-09-139-021c
तेनाहं प्रेषिता भ्रात्रा दुष्टभावेन रक्षसा	BR-01-09-139-022a
बिभक्षयिषता मांसं युष्माकममरोपम	BR-01-09-139-022c
साहं त्वामभिसम्प्रेक्ष्य देवगर्भसमप्रभम्	BR-01-09-139-023a
नान्यं भर्तारमिच्छामि सत्यमेतद्ब्रवीमि ते	BR-01-09-139-023c
एतद्विज्ञाय धर्मज्ञ युक्तं मयि समाचर	BR-01-09-139-024a
कामोपहतचित्ताङ्गीं भजमानां भजस्व माम्	BR-01-09-139-024c
त्रास्येऽहं त्वां महाबाहो राक्षसात्पुरुषादकात्	BR-01-09-139-025a
वत्स्यावो गिरिदुर्गेषु भर्ता भव ममानघ	BR-01-09-139-025c
अन्तरिक्षचरा ह्यस्मि कामतो विचरामि च	BR-01-09-139-026a
अतुलामाप्नुहि प्रीतिं तत्र तत्र मया सह	BR-01-09-139-026c
भीम उवाच	BR-01-09-139-027
मातरं भ्रातरं ज्येष्ठं कनिष्ठानपरानिमान्	BR-01-09-139-027a
परित्यजेत को न्वद्य प्रभवन्निव राक्षसि	BR-01-09-139-027c
को हि सुप्तानिमान्भ्रातॄन्दत्त्वा राक्षसभोजनम्	BR-01-09-139-028a
मातरं च नरो गच्छेत्कामार्त इव मद्विधः	BR-01-09-139-028c
राक्षस्युवाच	BR-01-09-139-029
यत्ते प्रियं तत्करिष्ये सर्वानेतान्प्रबोधय	BR-01-09-139-029a
मोक्षयिष्यामि वः कामं राक्षसात्पुरुषादकात्	BR-01-09-139-029c
भीम उवाच	BR-01-09-139-030
सुखसुप्तान्वने भ्रातॄन्मातरं चैव राक्षसि	BR-01-09-139-030a
न भयाद्बोधयिष्यामि भ्रातुस्तव दुरात्मनः	BR-01-09-139-030c
न हि मे राक्षसा भीरु सोढुं शक्ताः पराक्रमम्	BR-01-09-139-031a
न मनुष्या न गन्धर्वा न यक्षाश्चारुलोचने	BR-01-09-139-031c
गच्छ वा तिष्ठ वा भद्रे यद्वापीच्छसि तत्कुरु	BR-01-09-139-032a
तं वा प्रेषय तन्वङ्गि भ्रातरं पुरुषादकम्	BR-01-09-139-032c
	
	
	
वैशम्पायन उवाच	BR-01-09-140-001
तां विदित्वा चिरगतां हिडिम्बो राक्षसेश्वरः	BR-01-09-140-001a
अवतीर्य द्रुमात्तस्मादाजगामाथ पाण्डवान्	BR-01-09-140-001c
लोहिताक्षो महाबाहुरूर्ध्वकेशो महाबलः	BR-01-09-140-002a
मेघसङ्घातवर्ष्मा च तीक्ष्णदंष्ट्रोज्ज्वलाननः	BR-01-09-140-002c
तमापतन्तं दृष्ट्वैव तथा विकृतदर्शनम्	BR-01-09-140-003a
हिडिम्बोवाच वित्रस्ता भीमसेनमिदं वचः	BR-01-09-140-003c
आपतत्येष दुष्टात्मा सङ्क्रुद्धः पुरुषादकः	BR-01-09-140-004a
त्वामहं भ्रातृभिः सार्धं यद्ब्रवीमि तथा कुरु	BR-01-09-140-004c
अहं कामगमा वीर रक्षोबलसमन्विता	BR-01-09-140-005a
आरुहेमां मम श्रोणीं नेष्यामि त्वां विहायसा	BR-01-09-140-005c
प्रबोधयैनान्संसुप्तान्मातरं च परन्तप	BR-01-09-140-006a
सर्वानेव गमिष्यामि गृहीत्वा वो विहायसा	BR-01-09-140-006c
भीम उवाच	BR-01-09-140-007
मा भैस्त्वं विपुलश्रोणि नैष कश्चिन्मयि स्थिते	BR-01-09-140-007a
अहमेनं हनिष्यामि प्रेक्षन्त्यास्ते सुमध्यमे	BR-01-09-140-007c
नायं प्रतिबलो भीरु राक्षसापसदो मम	BR-01-09-140-008a
सोढुं युधि परिस्पन्दमथवा सर्वराक्षसाः	BR-01-09-140-008c
पश्य बाहू सुवृत्तौ मे हस्तिहस्तनिभाविमौ	BR-01-09-140-009a
ऊरू परिघसङ्काशौ संहतं चाप्युरो मम	BR-01-09-140-009c
विक्रमं मे यथेन्द्रस्य साद्य द्रक्ष्यसि शोभने	BR-01-09-140-010a
मावमंस्थाः पृथुश्रोणि मत्वा मामिह मानुषम्	BR-01-09-140-010c
हिडिम्बोवाच	BR-01-09-140-011
नावमन्ये नरव्याघ्र त्वामहं देवरूपिणम्	BR-01-09-140-011a
दृष्टापदानस्तु मया मानुषेष्वेव राक्षसः	BR-01-09-140-011c
वैशम्पायन उवाच	BR-01-09-140-012
तथा सञ्जल्पतस्तस्य भीमसेनस्य भारत	BR-01-09-140-012a
वाचः शुश्राव ताः क्रुद्धो राक्षसः पुरुषादकः	BR-01-09-140-012c
अवेक्षमाणस्तस्याश्च हिडिम्बो मानुषं वपुः	BR-01-09-140-013a
स्रग्दामपूरितशिखं समग्रेन्दुनिभाननम्	BR-01-09-140-013c
सुभ्रूनासाक्षिकेशान्तं सुकुमारनखत्वचम्	BR-01-09-140-014a
सर्वाभरणसम्युक्तं सुसूक्ष्माम्बरवाससम्	BR-01-09-140-014c
तां तथा मानुषं रूपं बिभ्रतीं सुमनोहरम्	BR-01-09-140-015a
पुंस्कामां शङ्कमानश्च चुक्रोध पुरुषादकः	BR-01-09-140-015c
सङ्क्रुद्धो राक्षसस्तस्या भगिन्याः कुरुसत्तम	BR-01-09-140-016a
उत्फाल्य विपुले नेत्रे ततस्तामिदमब्रवीत्	BR-01-09-140-016c
को हि मे भोक्तुकामस्य विघ्नं चरति दुर्मतिः	BR-01-09-140-017a
न बिभेषि हिडिम्बे किं मत्कोपाद्विप्रमोहिता	BR-01-09-140-017c
धिक्त्वामसति पुंस्कामे मम विप्रियकारिणि	BR-01-09-140-018a
पूर्वेषां राक्षसेन्द्राणां सर्वेषामयशस्करि	BR-01-09-140-018c
यानिमानाश्रिताकार्षीरप्रियं सुमहन्मम	BR-01-09-140-019a
एष तानद्य वै सर्वान्हनिष्यामि त्वया सह	BR-01-09-140-019c
एवमुक्त्वा हिडिम्बां स हिडिम्बो लोहितेक्षणः	BR-01-09-140-020a
वधायाभिपपातैनां दन्तैर्दन्तानुपस्पृशन्	BR-01-09-140-020c
तमापतन्तं सम्प्रेक्ष्य भीमः प्रहरतां वरः	BR-01-09-140-021a
भर्त्सयामास तेजस्वी तिष्ठ तिष्ठेति चाब्रवीत्	BR-01-09-140-021c
	
	
	
वैशम्पायन उवाच	BR-01-09-141-001
भीमसेनस्तु तं दृष्ट्वा राक्षसं प्रहसन्निव	BR-01-09-141-001a
भगिनीं प्रति सङ्क्रुद्धमिदं वचनमब्रवीत्	BR-01-09-141-001c
किं ते हिडिम्ब एतैर्वा सुखसुप्तैः प्रबोधितैः	BR-01-09-141-002a
मामासादय दुर्बुद्धे तरसा त्वं नराशन	BR-01-09-141-002c
मय्येव प्रहरैहि त्वं न स्त्रियं हन्तुमर्हसि	BR-01-09-141-003a
विशेषतोऽनपकृते परेणापकृते सति	BR-01-09-141-003c
न हीयं स्ववशा बाला कामयत्यद्य मामिह	BR-01-09-141-004a
चोदितैषा ह्यनङ्गेन शरीरान्तरचारिणा	BR-01-09-141-004c
भगिनी तव दुर्बुद्धे राक्षसानां यशोहर	BR-01-09-141-004e
त्वन्नियोगेन चैवेयं रूपं मम समीक्ष्य च	BR-01-09-141-005a
कामयत्यद्य मां भीरुर्नैषा दूषयते कुलम्	BR-01-09-141-005c
अनङ्गेन कृते दोषे नेमां त्वमिह राक्षस	BR-01-09-141-006a
मयि तिष्ठति दुष्टात्मन्न स्त्रियं हन्तुमर्हसि	BR-01-09-141-006c
समागच्छ मया सार्धमेकेनैको नराशन	BR-01-09-141-007a
अहमेव नयिष्यामि त्वामद्य यमसादनम्	BR-01-09-141-007c
अद्य ते तलनिष्पिष्टं शिरो राक्षस दीर्यताम्	BR-01-09-141-008a
कुञ्जरस्येव पादेन विनिष्पिष्टं बलीयसः	BR-01-09-141-008c
अद्य गात्राणि क्रव्यादाः श्येना गोमायवश्च ते	BR-01-09-141-009a
कर्षन्तु भुवि संहृष्टा निहतस्य मया मृधे	BR-01-09-141-009c
क्षणेनाद्य करिष्येऽहमिदं वनमकण्टकम्	BR-01-09-141-010a
पुरस्ताद्दूषितं नित्यं त्वया भक्षयता नरान्	BR-01-09-141-010c
अद्य त्वां भगिनी पाप कृष्यमाणं मया भुवि	BR-01-09-141-011a
द्रक्षत्यद्रिप्रतीकाशं सिंहेनेव महाद्विपम्	BR-01-09-141-011c
निराबाधास्त्वयि हते मया राक्षसपान्सन	BR-01-09-141-012a
वनमेतच्चरिष्यन्ति पुरुषा वनचारिणः	BR-01-09-141-012c
हिडिम्ब उवाच	BR-01-09-141-013
गर्जितेन वृथा किं ते कत्थितेन च मानुष	BR-01-09-141-013a
कृत्वैतत्कर्मणा सर्वं कत्थेथा मा चिरं कृथाः	BR-01-09-141-013c
बलिनं मन्यसे यच्च आत्मानमपराक्रमम्	BR-01-09-141-014a
ज्ञास्यस्यद्य समागम्य मयात्मानं बलाधिकम्	BR-01-09-141-014c
न तावदेतान्हिंसिष्ये स्वपन्त्वेते यथासुखम्	BR-01-09-141-015a
एष त्वामेव दुर्बुद्धे निहन्म्यद्याप्रियंवदम्	BR-01-09-141-015c
पीत्वा तवासृग्गात्रेभ्यस्ततः पश्चादिमानपि	BR-01-09-141-016a
हनिष्यामि ततः पश्चादिमां विप्रियकारिणीम्	BR-01-09-141-016c
वैशम्पायन उवाच	BR-01-09-141-017
एवमुक्त्वा ततो बाहुं प्रगृह्य पुरुषादकः	BR-01-09-141-017a
अभ्यधावत सङ्क्रुद्धो भीमसेनमरिन्दमम्	BR-01-09-141-017c
तस्याभिपततस्तूर्णं भीमो भीमपराक्रमः	BR-01-09-141-018a
वेगेन प्रहृतं बाहुं निजग्राह हसन्निव	BR-01-09-141-018c
निगृह्य तं बलाद्भीमो विस्फुरन्तं चकर्ष ह	BR-01-09-141-019a
तस्माद्देशाद्धनूंष्यष्टौ सिंहः क्षुद्रमृगं यथा	BR-01-09-141-019c
ततः स राक्षसः क्रुद्धः पाण्डवेन बलाद्धृतः	BR-01-09-141-020a
भीमसेनं समालिङ्ग्य व्यनदद्भैरवं रवम्	BR-01-09-141-020c
पुनर्भीमो बलादेनं विचकर्ष महाबलः	BR-01-09-141-021a
मा शब्दः सुखसुप्तानां भ्रातॄणां मे भवेदिति	BR-01-09-141-021c
अन्योन्यं तौ समासाद्य विचकर्षतुरोजसा	BR-01-09-141-022a
राक्षसो भीमसेनश्च विक्रमं चक्रतुः परम्	BR-01-09-141-022c
बभञ्जतुर्महावृक्षाँल्लताश्चाकर्षतुस्ततः	BR-01-09-141-023a
मत्ताविव सुसंरब्धौ वारणौ षष्टिहायनौ	BR-01-09-141-023c
तयोः शब्देन महता विबुद्धास्ते नरर्षभाः	BR-01-09-141-024a
सह मात्रा तु ददृशुर्हिडिम्बामग्रतः स्थिताम्	BR-01-09-141-024c
	
	
वैशम्पायन उवाच	BR-01-09-142-001
प्रबुद्धास्ते हिडिम्बाया रूपं दृष्ट्वातिमानुषम्	BR-01-09-142-001a
विस्मिताः पुरुषव्याघ्रा बभूवुः पृथया सह	BR-01-09-142-001c
ततः कुन्ती समीक्ष्यैनां विस्मिता रूपसम्पदा	BR-01-09-142-002a
उवाच मधुरं वाक्यं सान्त्वपूर्वमिदं शनैः	BR-01-09-142-002c
कस्य त्वं सुरगर्भाभे का चासि वरवर्णिनि	BR-01-09-142-003a
केन कार्येण सुश्रोणि कुतश्चागमनं तव	BR-01-09-142-003c
यदि वास्य वनस्यासि देवता यदि वाप्सराः	BR-01-09-142-004a
आचक्ष्व मम तत्सर्वं किमर्थं चेह तिष्ठसि	BR-01-09-142-004c
हिडिम्बोवाच	BR-01-09-142-005
यदेतत्पश्यसि वनं नीलमेघनिभं महत्	BR-01-09-142-005a
निवासो राक्षसस्यैतद्धिडिम्बस्य ममैव च	BR-01-09-142-005c
तस्य मां राक्षसेन्द्रस्य भगिनीं विद्धि भामिनि	BR-01-09-142-006a
भ्रात्रा सम्प्रेषितामार्ये त्वां सपुत्रां जिघांसता	BR-01-09-142-006c
क्रूरबुद्धेरहं तस्य वचनादागता इह	BR-01-09-142-007a
अद्राक्षं हेमवर्णाभं तव पुत्रं महौजसम्	BR-01-09-142-007c
ततोऽहं सर्वभूतानां भावे विचरता शुभे	BR-01-09-142-008a
चोदिता तव पुत्रस्य मन्मथेन वशानुगा	BR-01-09-142-008c
ततो वृतो मया भर्ता तव पुत्रो महाबलः	BR-01-09-142-009a
अपनेतुं च यतितो न चैव शकितो मया	BR-01-09-142-009c
चिरायमाणां मां ज्ञात्वा ततः स पुरुषादकः	BR-01-09-142-010a
स्वयमेवागतो हन्तुमिमान्सर्वांस्तवात्मजान्	BR-01-09-142-010c
स तेन मम कान्तेन तव पुत्रेण धीमता	BR-01-09-142-011a
बलादितो विनिष्पिष्य व्यपकृष्टो महात्मना	BR-01-09-142-011c
विकर्षन्तौ महावेगौ गर्जमानौ परस्परम्	BR-01-09-142-012a
पश्यध्वं युधि विक्रान्तावेतौ तौ नरराक्षसौ	BR-01-09-142-012c
वैशम्पायन उवाच	BR-01-09-142-013
तस्याः श्रुत्वैव वचनमुत्पपात युधिष्ठिरः	BR-01-09-142-013a
अर्जुनो नकुलश्चैव सहदेवश्च वीर्यवान्	BR-01-09-142-013c
तौ ते ददृशुरासक्तौ विकर्षन्तौ परस्परम्	BR-01-09-142-014a
काङ्क्षमाणौ जयं चैव सिंहाविव रणोत्कटौ	BR-01-09-142-014c
तावन्योन्यं समाश्लिष्य विकर्षन्तौ परस्परम्	BR-01-09-142-015a
दावाग्निधूमसदृशं चक्रतुः पार्थिवं रजः	BR-01-09-142-015c
वसुधारेणुसंवीतौ वसुधाधरसन्निभौ	BR-01-09-142-016a
विभ्राजेतां यथा शैलौ नीहारेणाभिसंवृतौ	BR-01-09-142-016c
राक्षसेन तथा भीमं क्लिश्यमानं निरीक्ष्य तु	BR-01-09-142-017a
उवाचेदं वचः पार्थः प्रहसञ्शनकैरिव	BR-01-09-142-017c
भीम मा भैर्महाबाहो न त्वां बुध्यामहे वयम्	BR-01-09-142-018a
समेतं भीमरूपेण प्रसुप्ताः श्रमकर्शिताः	BR-01-09-142-018c
साहाय्येऽस्मि स्थितः पार्थ योधयिष्यामि राक्षसम्	BR-01-09-142-019a
नकुलः सहदेवश्च मातरं गोपयिष्यतः	BR-01-09-142-019c
भीम उवाच	BR-01-09-142-020
उदासीनो निरीक्षस्व न कार्यः सम्भ्रमस्त्वया	BR-01-09-142-020a
न जात्वयं पुनर्जीवेन्मद्बाह्वन्तरमागतः	BR-01-09-142-020c
अर्जुन उवाच	BR-01-09-142-021
किमनेन चिरं भीम जीवता पापरक्षसा	BR-01-09-142-021a
गन्तव्यं न चिरं स्थातुमिह शक्यमरिन्दम	BR-01-09-142-021c
पुरा संरज्यते प्राची पुरा सन्ध्या प्रवर्तते	BR-01-09-142-022a
रौद्रे मुहूर्ते रक्षांसि प्रबलानि भवन्ति च	BR-01-09-142-022c
त्वरस्व भीम मा क्रीड जहि रक्षो विभीषणम्	BR-01-09-142-023a
पुरा विकुरुते मायां भुजयोः सारमर्पय	BR-01-09-142-023c
वैशम्पायन उवाच	BR-01-09-142-024
अर्जुनेनैवमुक्तस्तु भीमो भीमस्य रक्षसः	BR-01-09-142-024a
उत्क्षिप्याभ्रामयद्देहं तूर्णं गुणशताधिकम्	BR-01-09-142-024c
भीम उवाच	BR-01-09-142-025
वृथामांसैर्वृथा पुष्टो वृथा वृद्धो वृथामतिः	BR-01-09-142-025a
वृथामरणमर्हस्त्वं वृथाद्य न भविष्यसि	BR-01-09-142-025c
अर्जुन उवाच	BR-01-09-142-026
अथ वा मन्यसे भारं त्वमिमं राक्षसं युधि	BR-01-09-142-026a
करोमि तव साहाय्यं शीघ्रमेव निहन्यताम्	BR-01-09-142-026c
अथ वाप्यहमेवैनं हनिष्यामि वृकोदर	BR-01-09-142-027a
कृतकर्मा परिश्रान्तः साधु तावदुपारम	BR-01-09-142-027c
वैशम्पायन उवाच	BR-01-09-142-028
तस्य तद्वचनं श्रुत्वा भीमसेनोऽत्यमर्षणः	BR-01-09-142-028a
निष्पिष्यैनं बलाद्भूमौ पशुमारममारयत्	BR-01-09-142-028c
स मार्यमाणो भीमेन ननाद विपुलं स्वनम्	BR-01-09-142-029a
पूरयंस्तद्वनं सर्वं जलार्द्र इव दुन्दुभिः	BR-01-09-142-029c
भुजाभ्यां योक्त्रयित्वा तं बलवान्पाण्डुनन्दनः	BR-01-09-142-030a
मध्ये भङ्क्त्वा स बलवान्हर्षयामास पाण्डवान्	BR-01-09-142-030c
हिडिम्बं निहतं दृष्ट्वा संहृष्टास्ते तरस्विनः	BR-01-09-142-031a
अपूजयन्नरव्याघ्रं भीमसेनमरिन्दमम्	BR-01-09-142-031c
अभिपूज्य महात्मानं भीमं भीमपराक्रमम्	BR-01-09-142-032a
पुनरेवार्जुनो वाक्यमुवाचेदं वृकोदरम्	BR-01-09-142-032c
नदूरे नगरं मन्ये वनादस्मादहं प्रभो	BR-01-09-142-033a
शीघ्रं गच्छाम भद्रं ते न नो विद्यात्सुयोधनः	BR-01-09-142-033c
ततः सर्वे तथेत्युक्त्वा सह मात्रा परन्तपाः	BR-01-09-142-034a
प्रययुः पुरुषव्याघ्रा हिडिम्बा चैव राक्षसी	BR-01-09-142-034c
	
	
भीम उवाच	BR-01-10-143-001
स्मरन्ति वैरं रक्षांसि मायामाश्रित्य मोहिनीम्	BR-01-10-143-001a
हिडिम्बे व्रज पन्थानं त्वं वै भ्रातृनिषेवितम्	BR-01-10-143-001c
युधिष्ठिर उवाच	BR-01-10-143-002
क्रुद्धोऽपि पुरुषव्याघ्र भीम मा स्म स्त्रियं वधीः	BR-01-10-143-002a
शरीरगुप्त्याभ्यधिकं धर्मं गोपय पाण्डव	BR-01-10-143-002c
वधाभिप्रायमायान्तमवधीस्त्वं महाबलम्	BR-01-10-143-003a
रक्षसस्तस्य भगिनी किं नः क्रुद्धा करिष्यति	BR-01-10-143-003c
वैशम्पायन उवाच	BR-01-10-143-004
हिडिम्बा तु ततः कुन्तीमभिवाद्य कृताञ्जलिः	BR-01-10-143-004a
युधिष्ठिरं च कौन्तेयमिदं वचनमब्रवीत्	BR-01-10-143-004c
आर्ये जानासि यद्दुःखमिह स्त्रीणामनङ्गजम्	BR-01-10-143-005a
तदिदं मामनुप्राप्तं भीमसेनकृतं शुभे	BR-01-10-143-005c
सोढं तत्परमं दुःखं मया कालप्रतीक्षया	BR-01-10-143-006a
सोऽयमभ्यागतः कालो भविता मे सुखाय वै	BR-01-10-143-006c
मया ह्युत्सृज्य सुहृदः स्वधर्मं स्वजनं तथा	BR-01-10-143-007a
वृतोऽयं पुरुषव्याघ्रस्तव पुत्रः पतिः शुभे	BR-01-10-143-007c
वरेणापि तथानेन त्वया चापि यशस्विनि	BR-01-10-143-008a
तथा ब्रुवन्ती हि तदा प्रत्याख्याता क्रियां प्रति	BR-01-10-143-008c
त्वं मां मूढेति वा मत्वा भक्ता वानुगतेति वा	BR-01-10-143-009a
भर्त्रानेन महाभागे सम्योजय सुतेन ते	BR-01-10-143-009c
तमुपादाय गच्छेयं यथेष्टं देवरूपिणम्	BR-01-10-143-010a
पुनश्चैवागमिष्यामि विश्रम्भं कुरु मे शुभे	BR-01-10-143-010c
अहं हि मनसा ध्याता सर्वान्नेष्यामि वः सदा	BR-01-10-143-011a
वृजिने तारयिष्यामि दुर्गेषु च नरर्षभान्	BR-01-10-143-011c
पृष्ठेन वो वहिष्यामि शीघ्रां गतिमभीप्सतः	BR-01-10-143-012a
यूयं प्रसादं कुरुत भीमसेनो भजेत माम्	BR-01-10-143-012c
आपदस्तरणे प्राणान्धारयेद्येन येन हि	BR-01-10-143-013a
सर्वमादृत्य कर्तव्यं तद्धर्ममनुवर्तता	BR-01-10-143-013c
आपत्सु यो धारयति धर्मं धर्मविदुत्तमः	BR-01-10-143-014a
व्यसनं ह्येव धर्मस्य धर्मिणामापदुच्यते	BR-01-10-143-014c
पुण्यं प्राणान्धारयति पुण्यं प्राणदमुच्यते	BR-01-10-143-015a
येन येनाचरेद्धर्मं तस्मिन्गर्हा न विद्यते	BR-01-10-143-015c
युधिष्ठिर उवाच	BR-01-10-143-016
एवमेतद्यथात्थ त्वं हिडिम्बे नात्र संशयः	BR-01-10-143-016a
स्थातव्यं तु त्वया धर्मे यथा ब्रूयां सुमध्यमे	BR-01-10-143-016c
स्नातं कृताह्निकं भद्रे कृतकौतुकमङ्गलम्	BR-01-10-143-017a
भीमसेनं भजेथास्त्वं प्रागस्तगमनाद्रवेः	BR-01-10-143-017c
अहःसु विहरानेन यथाकामं मनोजवा	BR-01-10-143-018a
अयं त्वानयितव्यस्ते भीमसेनः सदा निशि	BR-01-10-143-018c
वैशम्पायन उवाच	BR-01-10-143-019
तथेति तत्प्रतिज्ञाय हिडिम्बा राक्षसी तदा	BR-01-10-143-019a
भीमसेनमुपादाय ऊर्ध्वमाचक्रमे ततः	BR-01-10-143-019c
शैलशृङ्गेषु रम्येषु देवतायतनेषु च	BR-01-10-143-020a
मृगपक्षिविघुष्टेषु रमणीयेषु सर्वदा	BR-01-10-143-020c
कृत्वा च परमं रूपं सर्वाभरणभूषिता	BR-01-10-143-021a
सञ्जल्पन्ती सुमधुरं रमयामास पाण्डवम्	BR-01-10-143-021c
तथैव वनदुर्गेषु पुष्पितद्रुमसानुषु	BR-01-10-143-022a
सरस्सु रमणीयेषु पद्मोत्पलयुतेषु च	BR-01-10-143-022c
नदीद्वीपप्रदेशेषु वैडूर्यसिकतासु च	BR-01-10-143-023a
सुतीर्थवनतोयासु तथा गिरिनदीषु च	BR-01-10-143-023c
सगरस्य प्रदेशेषु मणिहेमचितेषु च	BR-01-10-143-024a
पत्तनेषु च रम्येषु महाशालवनेषु च	BR-01-10-143-024c
देवारण्येषु पुण्येषु तथा पर्वतसानुषु	BR-01-10-143-025a
गुह्यकानां निवासेषु तापसायतनेषु च	BR-01-10-143-025c
सर्वर्तुफलपुष्पेषु मानसेषु सरस्सु च	BR-01-10-143-026a
बिभ्रती परमं रूपं रमयामास पाण्डवम्	BR-01-10-143-026c
रमयन्ती तथा भीमं तत्र तत्र मनोजवा	BR-01-10-143-027a
प्रजज्ञे राक्षसी पुत्रं भीमसेनान्महाबलम्	BR-01-10-143-027c
विरूपाक्षं महावक्त्रं शङ्कुकर्णं विभीषणम्	BR-01-10-143-028a
भीमरूपं सुताम्रोष्ठं तीक्ष्णदंष्ट्रं महाबलम्	BR-01-10-143-028c
महेष्वासं महावीर्यं महासत्त्वं महाभुजम्	BR-01-10-143-029a
महाजवं महाकायं महामायमरिन्दमम्	BR-01-10-143-029c
अमानुषं मानुषजं भीमवेगं महाबलम्	BR-01-10-143-030a
यः पिशाचानतीवान्यान्बभूवाति स मानुषान्	BR-01-10-143-030c
बालोऽपि यौवनं प्राप्तो मानुषेषु विशां पते	BR-01-10-143-031a
सर्वास्त्रेषु परं वीरः प्रकर्षमगमद्बली	BR-01-10-143-031c
सद्यो हि गर्भं राक्षस्यो लभन्ते प्रसवन्ति च	BR-01-10-143-032a
कामरूपधराश्चैव भवन्ति बहुरूपिणः	BR-01-10-143-032c
प्रणम्य विकचः पादावगृह्णात्स पितुस्तदा	BR-01-10-143-033a
मातुश्च परमेष्वासस्तौ च नामास्य चक्रतुः	BR-01-10-143-033c
घटभासोत्कच इति मातरं सोऽभ्यभाषत	BR-01-10-143-034a
अभवत्तेन नामास्य घटोत्कच इति स्म ह	BR-01-10-143-034c
अनुरक्तश्च तानासीत्पाण्डवान्स घटोत्कचः	BR-01-10-143-035a
तेषां च दयितो नित्यमात्मभूतो बभूव सः	BR-01-10-143-035c
संवाससमयो जीर्ण इत्यभाषत तं ततः	BR-01-10-143-036a
हिडिम्बा समयं कृत्वा स्वां गतिं प्रत्यपद्यत	BR-01-10-143-036c
कृत्यकाल उपस्थास्ये पितॄनिति घटोत्कचः	BR-01-10-143-037a
आमन्त्र्य राक्षसश्रेष्ठः प्रतस्थे चोत्तरां दिशम्	BR-01-10-143-037c
स हि सृष्टो मघवता शक्तिहेतोर्महात्मना	BR-01-10-143-038a
कर्णस्याप्रतिवीर्यस्य विनाशाय महात्मनः	BR-01-10-143-038c
	
	
वैशम्पायन उवाच	BR-01-10-144-001
ते वनेन वनं वीरा घ्नन्तो मृगगणान्बहून्	BR-01-10-144-001a
अपक्रम्य ययू राजंस्त्वरमाणा महारथाः	BR-01-10-144-001c
मत्स्यांस्त्रिगर्तान्पाञ्चालान्कीचकानन्तरेण च	BR-01-10-144-002a
रमणीयान्वनोद्देशान्प्रेक्षमाणाः सरांसि च	BR-01-10-144-002c
जटाः कृत्वात्मनः सर्वे वल्कलाजिनवाससः	BR-01-10-144-003a
सह कुन्त्या महात्मानो बिभ्रतस्तापसं वपुः	BR-01-10-144-003c
क्वचिद्वहन्तो जननीं त्वरमाणा महारथाः	BR-01-10-144-004a
क्वचिच्छन्देन गच्छन्तस्ते जग्मुः प्रसभं पुनः	BR-01-10-144-004c
ब्राह्मं वेदमधीयाना वेदाङ्गानि च सर्वशः	BR-01-10-144-005a
नीतिशास्त्रं च धर्मज्ञा ददृशुस्ते पितामहम्	BR-01-10-144-005c
तेऽभिवाद्य महात्मानं कृष्णद्वैपायनं तदा	BR-01-10-144-006a
तस्थुः प्राञ्जलयः सर्वे सह मात्रा परन्तपाः	BR-01-10-144-006c
व्यास उवाच	BR-01-10-144-007
मयेदं मनसा पूर्वं विदितं भरतर्षभाः	BR-01-10-144-007a
यथा स्थितैरधर्मेण धार्तराष्ट्रैर्विवासिताः	BR-01-10-144-007c
तद्विदित्वास्मि संप्राप्तश्चिकीर्षुः परमं हितम्	BR-01-10-144-008a
न विषादोऽत्र कर्तव्यः सर्वमेतत्सुखाय वः	BR-01-10-144-008c
समास्ते चैव मे सर्वे यूयं चैव न संशयः	BR-01-10-144-009a
दीनतो बालतश्चैव स्नेहं कुर्वन्ति बान्धवाः	BR-01-10-144-009c
तस्मादभ्यधिकः स्नेहो युष्मासु मम साम्प्रतम्	BR-01-10-144-010a
स्नेहपूर्वं चिकीर्षामि हितं वस्तन्निबोधत	BR-01-10-144-010c
इदं नगरमभ्याशे रमणीयं निरामयम्	BR-01-10-144-011a
वसतेह प्रतिच्छन्ना ममागमनकाङ्क्षिणः	BR-01-10-144-011c
वैशम्पायन उवाच	BR-01-10-144-012
एवं स तान्समाश्वास्य व्यासः पार्थानरिन्दमान्	BR-01-10-144-012a
एकचक्रामभिगतः कुन्तीमाश्वासयत्प्रभुः	BR-01-10-144-012c
जीवपुत्रि सुतस्तेऽयं धर्मपुत्रो युधिष्ठिरः	BR-01-10-144-013a
पृथिव्यां पार्थिवान्सर्वान्प्रशासिष्यति धर्मराट्	BR-01-10-144-013c
धर्मेण जित्वा पृथिवीमखिलां धर्मविद्वशी	BR-01-10-144-014a
भीमसेनार्जुनबलाद्भोक्ष्यत्ययमसंशयः	BR-01-10-144-014c
पुत्रास्तव च माद्र्याश्च सर्व एव महारथाः	BR-01-10-144-015a
स्वराष्ट्रे विहरिष्यन्ति सुखं सुमनसस्तदा	BR-01-10-144-015c
यक्ष्यन्ति च नरव्याघ्रा विजित्य पृथिवीमिमाम्	BR-01-10-144-016a
राजसूयाश्वमेधाद्यैः क्रतुभिर्भूरिदक्षिणैः	BR-01-10-144-016c
अनुगृह्य सुहृद्वर्गं धनेन च सुखेन च	BR-01-10-144-017a
पितृपैतामहं राज्यमिह भोक्ष्यन्ति ते सुताः	BR-01-10-144-017c
एवमुक्त्वा निवेश्यैनान्ब्राह्मणस्य निवेशने	BR-01-10-144-018a
अब्रवीत्पार्थिवश्रेष्ठमृषिर्द्वैपायनस्तदा	BR-01-10-144-018c
इह मां सम्प्रतीक्षध्वमागमिष्याम्यहं पुनः	BR-01-10-144-019a
देशकालौ विदित्वैव वेत्स्यध्वं परमां मुदम्	BR-01-10-144-019c
स तैः प्राञ्जलिभिः सर्वैस्तथेत्युक्तो नराधिप	BR-01-10-144-020a
जगाम भगवान्व्यासो यथाकाममृषिः प्रभुः	BR-01-10-144-020c
	
	
	
जनमेजय उवाच	BR-01-10-145-001    
एकचक्रां गतास्ते तु कुन्तीपुत्रा महारथाः	BR-01-10-145-001a
अतः परं द्विजश्रेष्ठ किमकुर्वत पाण्डवाः	BR-01-10-145-001c
वैशम्पायन उवाच	BR-01-10-145-002    
एकचक्रां गतास्ते तु कुन्तीपुत्रा महारथाः	BR-01-10-145-002a
ऊषुर्नातिचिरं कालं ब्राह्मणस्य निवेशने	BR-01-10-145-002c
रमणीयानि पश्यन्तो वनानि विविधानि च	BR-01-10-145-003a
पार्थिवानपि चोद्देशान्सरितश्च सरांसि च	BR-01-10-145-003c
चेरुर्भैक्षं तदा ते तु सर्व एव विशां पते	BR-01-10-145-004a
बभूवुर्नागराणां च स्वैर्गुणैः प्रियदर्शनाः	BR-01-10-145-004c
निवेदयन्ति स्म च ते भैक्षं कुन्त्याः सदा निशि	BR-01-10-145-005a
तया विभक्तान्भागांस्ते भुञ्जते स्म पृथक्पृथक्	BR-01-10-145-005c
अर्धं ते भुञ्जते वीराः सह मात्रा परन्तपाः	BR-01-10-145-006a
अर्धं भैक्षस्य सर्वस्य भीमो भुङ्क्ते महाबलः	BR-01-10-145-006c
तथा तु तेषां वसतां तत्र राजन्महात्मनाम्	BR-01-10-145-007a
अतिचक्राम सुमहान्कालोऽथ भरतर्षभ	BR-01-10-145-007c
ततः कदाचिद्भैक्षाय गतास्ते भरतर्षभाः	BR-01-10-145-008a
सङ्गत्या भीमसेनस्तु तत्रास्ते पृथया सह	BR-01-10-145-008c
अथार्तिजं महाशब्दं ब्राह्मणस्य निवेशने	BR-01-10-145-009a
भृशमुत्पतितं घोरं कुन्ती शुश्राव भारत	BR-01-10-145-009c
रोरूयमाणांस्तान्सर्वान्परिदेवयतश्च सा	BR-01-10-145-010a
कारुण्यात्साधुभावाच्च देवी राजन्न चक्षमे	BR-01-10-145-010c
मथ्यमानेव दुःखेन हृदयेन पृथा ततः	BR-01-10-145-011a
उवाच भीमं कल्याणी कृपान्वितमिदं वचः	BR-01-10-145-011c
वसामः सुसुखं पुत्र ब्राह्मणस्य निवेशने	BR-01-10-145-012a
अज्ञाता धार्तराष्ट्राणां सत्कृता वीतमन्यवः	BR-01-10-145-012c
सा चिन्तये सदा पुत्र ब्राह्मणस्यास्य किं न्वहम्	BR-01-10-145-013a
प्रियं कुर्यामिति गृहे यत्कुर्युरुषिताः सुखम्	BR-01-10-145-013c
एतावान्पुरुषस्तात कृतं यस्मिन्न नश्यति	BR-01-10-145-014a
यावच्च कुर्यादन्योऽस्य कुर्यादभ्यधिकं ततः	BR-01-10-145-014c
तदिदं ब्राह्मणस्यास्य दुःखमापतितं ध्रुवम्	BR-01-10-145-015a
तत्रास्य यदि साहाय्यं कुर्याम सुकृतं भवेत्	BR-01-10-145-015c
भीम उवाच	BR-01-10-145-016
ज्ञायतामस्य यद्दुःखं यतश्चैव समुत्थितम्	BR-01-10-145-016a
विदिते व्यवसिष्यामि यद्यपि स्यात्सुदुष्करम्	BR-01-10-145-016c
वैशम्पायन उवाच	BR-01-10-145-017
तथा हि कथयन्तौ तौ भूयः शुश्रुवतुः स्वनम्	BR-01-10-145-017a
आर्तिजं तस्य विप्रस्य सभार्यस्य विशां पते	BR-01-10-145-017c
अन्तःपुरं ततस्तस्य ब्राह्मणस्य महात्मनः	BR-01-10-145-018a
विवेश कुन्ती त्वरिता बद्धवत्सेव सौरभी	BR-01-10-145-018c
ततस्तं ब्राह्मणं तत्र भार्यया च सुतेन च	BR-01-10-145-019a
दुहित्रा चैव सहितं ददर्श विकृताननम्	BR-01-10-145-019c
ब्राह्मण उवाच	BR-01-10-145-020
धिगिदं जीवितं लोकेऽनलसारमनर्थकम्	BR-01-10-145-020a
दुःखमूलं पराधीनं भृशमप्रियभागि च	BR-01-10-145-020c
जीविते परमं दुःखं जीविते परमो ज्वरः	BR-01-10-145-021a
जीविते वर्तमानस्य द्वन्द्वानामागमो ध्रुवः	BR-01-10-145-021c
एकात्मापि हि धर्मार्थौ कामं च न निषेवते	BR-01-10-145-022a
एतैश्च विप्रयोगोऽपि दुःखं परमकं मतम्	BR-01-10-145-022c
आहुः केचित्परं मोक्षं स च नास्ति कथञ्चन	BR-01-10-145-023a
अर्थप्राप्तौ च नरकः कृत्स्न एवोपपद्यते	BR-01-10-145-023c
अर्थेप्सुता परं दुःखमर्थप्राप्तौ ततोऽधिकम्	BR-01-10-145-024a
जातस्नेहस्य चार्थेषु विप्रयोगे महत्तरम्	BR-01-10-145-024c
न हि योगं प्रपश्यामि येन मुच्येयमापदः	BR-01-10-145-025a
पुत्रदारेण वा सार्धं प्राद्रवेयामनामयम्	BR-01-10-145-025c
यतितं वै मया पूर्वं यथा त्वं वेत्थ ब्राह्मणि	BR-01-10-145-026a
यतः क्षेमं ततो गन्तुं त्वया तु मम न श्रुतम्	BR-01-10-145-026c
इह जाता विवृद्धास्मि पिता चेह ममेति च	BR-01-10-145-027a
उक्तवत्यसि दुर्मेधे याच्यमाना मयासकृत्	BR-01-10-145-027c
स्वर्गतो हि पिता वृद्धस्तथा माता चिरं तव	BR-01-10-145-028a
बान्धवा भूतपूर्वाश्च तत्र वासे तु का रतिः	BR-01-10-145-028c
सोऽयं ते बन्धुकामाया अशृण्वन्त्या वचो मम	BR-01-10-145-029a
बन्धुप्रणाशः सम्प्राप्तो भृशं दुःखकरो मम	BR-01-10-145-029c
अथवा मद्विनाशोऽयं न हि शक्ष्यामि कञ्चन	BR-01-10-145-030a
परित्यक्तुमहं बन्धुं स्वयं जीवन्नृशंसवत्	BR-01-10-145-030c
सहधर्मचरीं दान्तां नित्यं मातृसमां मम	BR-01-10-145-031a
सखायं विहितां देवैर्नित्यं परमिकां गतिम्	BR-01-10-145-031c
मात्रा पित्रा च विहितां सदा गार्हस्थ्यभागिनीम्	BR-01-10-145-032a
वरयित्वा यथान्यायं मन्त्रवत्परिणीय च	BR-01-10-145-032c
कुलीनां शीलसम्पन्नामपत्यजननीं मम	BR-01-10-145-033a
त्वामहं जीवितस्यार्थे साध्वीमनपकारिणीम्	BR-01-10-145-033c
परित्यक्तुं न शक्ष्यामि भार्यां नित्यमनुव्रताम्	BR-01-10-145-033e
कुत एव परित्यक्तुं सुतां शक्ष्याम्यहं स्वयम्	BR-01-10-145-034a
बालामप्राप्तवयसमजातव्यञ्जनाकृतिम्	BR-01-10-145-034c
भर्तुरर्थाय निक्षिप्तां न्यासं धात्रा महात्मना	BR-01-10-145-035a
यस्यां दौहित्रजाँल्लोकानाशंसे पितृभिः सह	BR-01-10-145-035c
स्वयमुत्पाद्य तां बालां कथमुत्स्रष्टुमुत्सहे	BR-01-10-145-035e
मन्यन्ते केचिदधिकं स्नेहं पुत्रे पितुर्नराः	BR-01-10-145-036a
कन्यायां नैव तु पुनर्मम तुल्यावुभौ मतौ	BR-01-10-145-036c
यस्मिँल्लोकाः प्रसूतिश्च स्थिता नित्यमथो सुखम्	BR-01-10-145-037a
अपापां तामहं बालां कथमुत्स्रष्टुमुत्सहे	BR-01-10-145-037c
आत्मानमपि चोत्सृज्य तप्स्ये प्रेतवशं गतः	BR-01-10-145-038a
त्यक्ता ह्येते मया व्यक्तं नेह शक्ष्यन्ति जीवितुम्	BR-01-10-145-038c
एषां चान्यतमत्यागो नृशंसो गर्हितो बुधैः	BR-01-10-145-039a
आत्मत्यागे कृते चेमे मरिष्यन्ति मया विना	BR-01-10-145-039c
स कृच्छ्रामहमापन्नो न शक्तस्तर्तुमापदम्	BR-01-10-145-040a
अहो धिक्कां गतिं त्वद्य गमिष्यामि सबान्धवः	BR-01-10-145-040c
सर्वैः सह मृतं श्रेयो न तु मे जीवितं क्षमम्	BR-01-10-145-040e
	
	
ब्राह्मण्युवाच	BR-01-10-146-001
न सन्तापस्त्वया कार्यः प्राकृतेनेव कर्हिचित्	BR-01-10-146-001a
न हि सन्तापकालोऽयं वैद्यस्य तव विद्यते	BR-01-10-146-001c
अवश्यं निधनं सर्वैर्गन्तव्यमिह मानवैः	BR-01-10-146-002a
अवश्यभाविन्यर्थे वै सन्तापो नेह विद्यते	BR-01-10-146-002c
भार्या पुत्रोऽथ दुहिता सर्वमात्मार्थमिष्यते	BR-01-10-146-003a
व्यथां जहि सुबुद्ध्या त्वं स्वयं यास्यामि तत्र वै	BR-01-10-146-003c
एतद्धि परमं नार्याः कार्यं लोके सनातनम्	BR-01-10-146-004a
प्राणानपि परित्यज्य यद्भर्तृहितमाचरेत्	BR-01-10-146-004c
तच्च तत्र कृतं कर्म तवापीह सुखावहम्	BR-01-10-146-005a
भवत्यमुत्र चाक्षय्यं लोकेऽस्मिंश्च यशस्करम्	BR-01-10-146-005c
एष चैव गुरुर्धर्मो यं प्रवक्षाम्यहं तव	BR-01-10-146-006a
अर्थश्च तव धर्मश्च भूयानत्र प्रदृश्यते	BR-01-10-146-006c
यदर्थमिष्यते भार्या प्राप्तः सोऽर्थस्त्वया मयि	BR-01-10-146-007a
कन्या चैव कुमारश्च कृताहमनृणा त्वया	BR-01-10-146-007c
समर्थः पोषणे चासि सुतयो रक्षणे तथा	BR-01-10-146-008a
न त्वहं सुतयोः शक्ता तथा रक्षणपोषणे	BR-01-10-146-008c
मम हि त्वद्विहीनायाः सर्वकामा न आपदः	BR-01-10-146-009a
कथं स्यातां सुतौ बालौ भवेयं च कथं त्वहम्	BR-01-10-146-009c
कथं हि विधवानाथा बालपुत्रा विना त्वया	BR-01-10-146-010a
मिथुनं जीवयिष्यामि स्थिता साधुगते पथि	BR-01-10-146-010c
अहङ्कृतावलिप्तैश्च प्रार्थ्यमानामिमां सुताम्	BR-01-10-146-011a
अयुक्तैस्तव सम्बन्धे कथं शक्ष्यामि रक्षितुम्	BR-01-10-146-011c
उत्सृष्टमामिषं भूमौ प्रार्थयन्ति यथा खगाः	BR-01-10-146-012a
प्रार्थयन्ति जनाः सर्वे वीरहीनां तथा स्त्रियम्	BR-01-10-146-012c
साहं विचाल्यमाना वै प्रार्थ्यमाना दुरात्मभिः	BR-01-10-146-013a
स्थातुं पथि न शक्ष्यामि सज्जनेष्टे द्विजोत्तम	BR-01-10-146-013c
कथं तव कुलस्यैकामिमां बालामसंस्कृताम्	BR-01-10-146-014a
पितृपैतामहे मार्गे नियोक्तुमहमुत्सहे	BR-01-10-146-014c
कथं शक्ष्यामि बालेऽस्मिन्गुणानाधातुमीप्सितान् 	BR-01-10-146-015a
अनाथे सर्वतो लुप्ते यथा त्वं धर्मदर्शिवान्	BR-01-10-146-015c
इमामपि च ते बालामनाथां परिभूय माम्	BR-01-10-146-016a
अनर्हाः प्रार्थयिष्यन्ति शूद्रा वेदश्रुतिं यथा	BR-01-10-146-016c
तां चेदहं न दित्सेयं त्वद्गुणैरुपबृंहिताम्	BR-01-10-146-017a
प्रमथ्यैनां हरेयुस्ते हविर्ध्वाङ्क्षा इवाध्वरात्	BR-01-10-146-017c
सम्प्रेक्षमाणा पुत्रं ते नानुरूपमिवात्मनः	BR-01-10-146-018a
अनर्हवशमापन्नामिमां चापि सुतां तव	BR-01-10-146-018c
अवज्ञाता च लोकस्य तथात्मानमजानती	BR-01-10-146-019a
अवलिप्तैर्नरैर्ब्रह्मन्मरिष्यामि न संशयः	BR-01-10-146-019c
तौ विहीनौ मया बालौ त्वया चैव ममात्मजौ	BR-01-10-146-020a
विनश्येतां न सन्देहो मत्स्याविव जलक्षये	BR-01-10-146-020c
त्रितयं सर्वथाप्येवं विनशिष्यत्यसंशयम्	BR-01-10-146-021a
त्वया विहीनं तस्मात्त्वं मां परित्यक्तुमर्हसि	BR-01-10-146-021c
व्युष्टिरेषा परा स्त्रीणां पूर्वं भर्तुः परा गतिः	BR-01-10-146-022a
न तु ब्राह्मण पुत्राणां विषये परिवर्तितुम्	BR-01-10-146-022c
परित्यक्तः सुतश्चायं दुहितेयं तथा मया	BR-01-10-146-023a
बान्धवाश्च परित्यक्तास्त्वदर्थं जीवितं च मे	BR-01-10-146-023c
यज्ञैस्तपोभिर्नियमैर्दानैश्च विविधैस्तथा	BR-01-10-146-024a
विशिष्यते स्त्रिया भर्तुर्नित्यं प्रियहिते स्थितिः	BR-01-10-146-024c
तदिदं यच्चिकीर्षामि धर्म्यं परमसम्मतम्	BR-01-10-146-025a
इष्टं चैव हितं चैव तव चैव कुलस्य च	BR-01-10-146-025c
इष्टानि चाप्यपत्यानि द्रव्याणि सुहृदः प्रियाः	BR-01-10-146-026a
आपद्धर्मविमोक्षाय भार्या चापि सतां मतम्	BR-01-10-146-026c
एकतो वा कुलं कृत्स्नमात्मा वा कुलवर्धन	BR-01-10-146-027a
न समं सर्वमेवेति बुधानामेष निश्चयः	BR-01-10-146-027c
स कुरुष्व मया कार्यं तारयात्मानमात्मना	BR-01-10-146-028a
अनुजानीहि मामार्य सुतौ मे परिरक्ष च	BR-01-10-146-028c
अवध्याः स्त्रिय इत्याहुर्धर्मज्ञा धर्मनिश्चये	BR-01-10-146-029a
धर्मज्ञान्राक्षसानाहुर्न हन्यात्स च मामपि	BR-01-10-146-029c
निःसंशयो वधः पुंसां स्त्रीणां संशयितो वधः	BR-01-10-146-030a
अतो मामेव धर्मज्ञ प्रस्थापयितुमर्हसि	BR-01-10-146-030c
भुक्तं प्रियाण्यवाप्तानि धर्मश्च चरितो मया	BR-01-10-146-031a
त्वत्प्रसूतिः प्रिया प्राप्ता न मां तप्स्यत्यजीवितम्	BR-01-10-146-031c
जातपुत्रा च वृद्धा च प्रियकामा च ते सदा	BR-01-10-146-032a
समीक्ष्यैतदहं सर्वं व्यवसायं करोम्यतः	BR-01-10-146-032c
उत्सृज्यापि च मामार्य वेत्स्यस्यन्यामपि स्त्रियम्	BR-01-10-146-033a
ततः प्रतिष्ठितो धर्मो भविष्यति पुनस्तव	BR-01-10-146-033c
न चाप्यधर्मः कल्याण बहुपत्नीकता नृणाम्	BR-01-10-146-034a
स्त्रीणामधर्मः सुमहान्भर्तुः पूर्वस्य लङ्घने	BR-01-10-146-034c
एतत्सर्वं समीक्ष्य त्वमात्मत्यागं च गर्हितम्	BR-01-10-146-035a
आत्मानं तारय मया कुलं चेमौ च दारकौ	BR-01-10-146-035c
वैशम्पायन उवाच	BR-01-10-146-036
एवमुक्तस्तया भर्ता तां समालिङ्ग्य भारत	BR-01-10-146-036a
मुमोच बाष्पं शनकैः सभार्यो भृशदुःखितः	BR-01-10-146-036c
	
	
वैशम्पायन उवाच	BR-01-10-147-001
तयोर्दुःखितयोर्वाक्यमतिमात्रं निशम्य तत्	BR-01-10-147-001a
भृशं दुःखपरीताङ्गी कन्या तावभ्यभाषत	BR-01-10-147-001c
किमिदं भृशदुःखार्तौ रोरवीथो अनाथवत्	BR-01-10-147-002a
ममापि श्रूयतां किञ्चिच्छ्रुत्वा च क्रियतां क्षमम्	BR-01-10-147-002c
धर्मतोऽहं परित्याज्या युवयोर्नात्र संशयः	BR-01-10-147-003a
त्यक्तव्यां मां परित्यज्य त्रातं सर्वं मयैकया	BR-01-10-147-003c
इत्यर्थमिष्यतेऽपत्यं तारयिष्यति मामिति	BR-01-10-147-004a
तस्मिन्नुपस्थिते काले तरतं प्लववन्मया	BR-01-10-147-004c
इह वा तारयेद्दुर्गादुत वा प्रेत्य तारयेत्	BR-01-10-147-005a
सर्वथा तारयेत्पुत्रः पुत्र इत्युच्यते बुधैः	BR-01-10-147-005c
आकाङ्क्षन्ते च दौहित्रानपि नित्यं पितामहाः	BR-01-10-147-006a
तान्स्वयं वै परित्रास्ये रक्षन्ती जीवितं पितुः	BR-01-10-147-006c
भ्राता च मम बालोऽयं गते लोकममुं त्वयि	BR-01-10-147-007a
अचिरेणैव कालेन विनश्येत न संशयः	BR-01-10-147-007c
तातेऽपि हि गते स्वर्गं विनष्टे च ममानुजे	BR-01-10-147-008a
पिण्डः पितॄणां व्युच्छिद्येत्तत्तेषामप्रियं भवेत्	BR-01-10-147-008c
पित्रा त्यक्ता तथा मात्रा भ्रात्रा चाहमसंशयम्	BR-01-10-147-009a
दुःखाद्दुःखतरं प्राप्य म्रियेयमतथोचिता	BR-01-10-147-009c
त्वयि त्वरोगे निर्मुक्ते माता भ्राता च मे शिशुः	BR-01-10-147-010a
सन्तानश्चैव पिण्डश्च प्रतिष्ठास्यत्यसंशयम्	BR-01-10-147-010c
आत्मा पुत्रः सखा भार्या कृच्छ्रं तु दुहिता किल	BR-01-10-147-011a
स कृच्छ्रान्मोचयात्मानं मां च धर्मेण योजय	BR-01-10-147-011c
अनाथा कृपणा बाला यत्रक्वचनगामिनी	BR-01-10-147-012a
भविष्यामि त्वया तात विहीना कृपणा बत	BR-01-10-147-012c
अथवाहं करिष्यामि कुलस्यास्य विमोक्षणम्	BR-01-10-147-013a
फलसंस्था भविष्यामि कृत्वा कर्म सुदुष्करम्	BR-01-10-147-013c
अथवा यास्यसे तत्र त्यक्त्वा मां द्विजसत्तम	BR-01-10-147-014a
पीडिताहं भविष्यामि तदवेक्षस्व मामपि	BR-01-10-147-014c
तदस्मदर्थं धर्मार्थं प्रसवार्थं च सत्तम	BR-01-10-147-015a
आत्मानं परिरक्षस्व त्यक्तव्यां मां च सन्त्यज	BR-01-10-147-015c
अवश्यकरणीयेऽर्थे मा त्वां कालोऽत्यगादयम्	BR-01-10-147-016a
त्वया दत्तेन तोयेन भविष्यति हितं च मे	BR-01-10-147-016c
किं न्वतः परमं दुःखं यद्वयं स्वर्गते त्वयि	BR-01-10-147-017a
याचमानाः परादन्नं परिधावेमहि श्ववत्	BR-01-10-147-017c
त्वयि त्वरोगे निर्मुक्ते क्लेशादस्मात्सबान्धवे	BR-01-10-147-018a
अमृते वसती लोके भविष्यामि सुखान्विता	BR-01-10-147-018c
एवं बहुविधं तस्या निशम्य परिदेवितम्	BR-01-10-147-019a
पिता माता च सा चैव कन्या प्ररुरुदुस्त्रयः	BR-01-10-147-019c
ततः प्ररुदितान्सर्वान्निशम्याथ सुतस्तयोः	BR-01-10-147-020a
उत्फुल्लनयनो बालः कलमव्यक्तमब्रवीत्	BR-01-10-147-020c
मा रोदीस्तात मा मातर्मा स्वसस्त्वमिति ब्रुवन्	BR-01-10-147-021a
प्रहसन्निव सर्वांस्तानेकैकं सोऽपसर्पति	BR-01-10-147-021c
ततः स तृणमादाय प्रहृष्टः पुनरब्रवीत्	BR-01-10-147-022a
अनेन तं हनिष्यामि राक्षसं पुरुषादकम्	BR-01-10-147-022c
तथापि तेषां दुःखेन परीतानां निशम्य तत्	BR-01-10-147-023a
बालस्य वाक्यमव्यक्तं हर्षः समभवन्महान्	BR-01-10-147-023c
अयं काल इति ज्ञात्वा कुन्ती समुपसृत्य तान्	BR-01-10-147-024a
गतासूनमृतेनेव जीवयन्तीदमब्रवीत्	BR-01-10-147-024c
	
	
कुन्त्युवाच	BR-01-10-148-001
कुतोमूलमिदं दुःखं ज्ञातुमिच्छामि तत्त्वतः	BR-01-10-148-001a
विदित्वा अपकर्षेयं शक्यं चेदपकर्षितुम्	BR-01-10-148-001c
ब्राह्मण उवाच	BR-01-10-148-002
उपपन्नं सतामेतद्यद्ब्रवीषि तपोधने	BR-01-10-148-002a
न तु दुःखमिदं शक्यं मानुषेण व्यपोहितुम्	BR-01-10-148-002c
समीपे नगरस्यास्य बको वसति राक्षसः	BR-01-10-148-003a
ईशो जनपदस्यास्य पुरस्य च महाबलः	BR-01-10-148-003c
पुष्टो मानुषमांसेन दुर्बुद्धिः पुरुषादकः	BR-01-10-148-004a
रक्षत्यसुरराण्नित्यमिमं जनपदं बली	BR-01-10-148-004c
नगरं चैव देशं च रक्षोबलसमन्वितः	BR-01-10-148-005a
तत्कृते परचक्राच्च भूतेभ्यश्च न नो भयम्	BR-01-10-148-005c
वेतनं तस्य विहितं शालिवाहस्य भोजनम्	BR-01-10-148-006a
महिषौ पुरुषश्चैको यस्तदादाय गच्छति	BR-01-10-148-006c
एकैकश्चैव पुरुषस्तत्प्रयच्छति भोजनम्	BR-01-10-148-007a
स वारो बहुभिर्वर्षैर्भवत्यसुतरो नरैः	BR-01-10-148-007c
तद्विमोक्षाय ये चापि यतन्ते पुरुषाः क्वचित्	BR-01-10-148-008a
सपुत्रदारांस्तान्हत्वा तद्रक्षो भक्षयत्युत	BR-01-10-148-008c
वेत्रकीयगृहे राजा नायं नयमिहास्थितः	BR-01-10-148-009a
अनामयं जनस्यास्य येन स्यादद्य शाश्वतम्	BR-01-10-148-009c
एतदर्हा वयं नूनं वसामो दुर्बलस्य ये	BR-01-10-148-010a
विषये नित्यमुद्विग्नाः कुराजानमुपाश्रिताः	BR-01-10-148-010c
ब्राह्मणाः कस्य वक्तव्याः कस्य वा छन्दचारिणः	BR-01-10-148-011a
गुणैरेते हि वास्यन्ते कामगाः पक्षिणो यथा	BR-01-10-148-011c
राजानं प्रथमं विन्देत्ततो भार्यां ततो धनम्	BR-01-10-148-012a
त्रयस्य सञ्चये चास्य ज्ञातीन्पुत्रांश्च धारयेत्	BR-01-10-148-012c
विपरीतं मया चेदं त्रयं सर्वमुपार्जितम्	BR-01-10-148-013a
त इमामापदं प्राप्य भृशं तप्स्यामहे वयम्	BR-01-10-148-013c
सोऽयमस्माननुप्राप्तो वारः कुलविनाशनः	BR-01-10-148-014a
भोजनं पुरुषश्चैकः प्रदेयं वेतनं मया	BR-01-10-148-014c
न च मे विद्यते वित्तं सङ्क्रेतुं पुरुषं क्वचित्	BR-01-10-148-015a
सुहृज्जनं प्रदातुं च न शक्ष्यामि कथञ्चन	BR-01-10-148-015c
गतिं चापि न पश्यामि तस्मान्मोक्षाय रक्षसः	BR-01-10-148-015e
सोऽहं दुःखार्णवे मग्नो महत्यसुतरे भृशम्	BR-01-10-148-016a
सहैवैतैर्गमिष्यामि बान्धवैरद्य राक्षसम्	BR-01-10-148-016c
ततो नः सहितान्क्षुद्रः सर्वानेवोपभोक्ष्यति	BR-01-10-148-016e
	
	
	
कुन्त्युवाच	BR-01-10-149-001
न विषादस्त्वया कार्यो भयादस्मात्कथञ्चन	BR-01-10-149-001a
उपायः परिदृष्टोऽत्र तस्मान्मोक्षाय रक्षसः	BR-01-10-149-001c
एकस्तव सुतो बालः कन्या चैका तपस्विनी	BR-01-10-149-002a
न ते तयोस्तथा पत्न्या गमनं तत्र रोचये	BR-01-10-149-002c
मम पञ्च सुता ब्रह्मंस्तेषामेको गमिष्यति	BR-01-10-149-003a
त्वदर्थं बलिमादाय तस्य पापस्य रक्षसः	BR-01-10-149-003c
ब्राह्मण उवाच	BR-01-10-149-004
नाहमेतत्करिष्यामि जीवितार्थी कथञ्चन	BR-01-10-149-004a
ब्राह्मणस्यातिथेश्चैव स्वार्थे प्राणैर्वियोजनम्	BR-01-10-149-004c
न त्वेतदकुलीनासु नाधर्मिष्ठासु विद्यते	BR-01-10-149-005a
यद्ब्राह्मणार्थे विसृजेदात्मानमपि चात्मजम्	BR-01-10-149-005c
आत्मनस्तु मया श्रेयो बोद्धव्यमिति रोचये	BR-01-10-149-006a
ब्रह्मवध्यात्मवध्या वा श्रेय आत्मवधो मम	BR-01-10-149-006c
ब्रह्मवध्या परं पापं निष्कृतिर्नात्र विद्यते	BR-01-10-149-007a
अबुद्धिपूर्वं कृत्वापि श्रेय आत्मवधो मम	BR-01-10-149-007c
न त्वहं वधमाकाङ्क्षे स्वयमेवात्मनः शुभे	BR-01-10-149-008a
परैः कृते वधे पापं न किञ्चिन्मयि विद्यते	BR-01-10-149-008c
अभिसन्धिकृते तस्मिन्ब्राह्मणस्य वधे मया	BR-01-10-149-009a
निष्कृतिं न प्रपश्यामि नृशंसं क्षुद्रमेव च	BR-01-10-149-009c
आगतस्य गृहे त्यागस्तथैव शरणार्थिनः	BR-01-10-149-010a
याचमानस्य च वधो नृशंसं परमं मतम्	BR-01-10-149-010c
कुर्यान्न निन्दितं कर्म न नृशंसं कदाचन	BR-01-10-149-011a
इति पूर्वे महात्मान आपद्धर्मविदो विदुः	BR-01-10-149-011c
श्रेयांस्तु सहदारस्य विनाशोऽद्य मम स्वयम्	BR-01-10-149-012a
ब्राह्मणस्य वधं नाहमनुमंस्ये कथञ्चन	BR-01-10-149-012c
कुन्त्युवाच	BR-01-10-149-013
ममाप्येषा मतिर्ब्रह्मन्विप्रा रक्ष्या इति स्थिरा	BR-01-10-149-013a
न चाप्यनिष्टः पुत्रो मे यदि पुत्रशतं भवेत्	BR-01-10-149-013c
न चासौ राक्षसः शक्तो मम पुत्रविनाशने	BR-01-10-149-014a
वीर्यवान्मन्त्रसिद्धश्च तेजस्वी च सुतो मम	BR-01-10-149-014c
राक्षसाय च तत्सर्वं प्रापयिष्यति भोजनम्	BR-01-10-149-015a
मोक्षयिष्यति चात्मानमिति मे निश्चिता मतिः	BR-01-10-149-015c
समागताश्च वीरेण दृष्टपूर्वाश्च राक्षसाः	BR-01-10-149-016a
बलवन्तो महाकाया निहताश्चाप्यनेकशः	BR-01-10-149-016c
न त्विदं केषुचिद्ब्रह्मन्व्याहर्तव्यं कथञ्चन	BR-01-10-149-017a
विद्यार्थिनो हि मे पुत्रान्विप्रकुर्युः कुतूहलात्	BR-01-10-149-017c
गुरुणा चाननुज्ञातो ग्राहयेद्यं सुतो मम	BR-01-10-149-018a
न स कुर्यात्तया कार्यं विद्ययेति सतां मतम्	BR-01-10-149-018c
वैशम्पायन उवाच	BR-01-10-149-019
एवमुक्तस्तु पृथया स विप्रो भार्यया सह	BR-01-10-149-019a
हृष्टः सम्पूजयामास तद्वाक्यममृतोपमम्	BR-01-10-149-019c
ततः कुन्ती च विप्रश्च सहितावनिलात्मजम्	BR-01-10-149-020a
तमब्रूतां कुरुष्वेति स तथेत्यब्रवीच्च तौ	BR-01-10-149-020c
	
	
वैशम्पायन उवाच	BR-01-10-150-001
करिष्य इति भीमेन प्रतिज्ञाते तु भारत	BR-01-10-150-001a
आजग्मुस्ते ततः सर्वे भैक्षमादाय पाण्डवाः	BR-01-10-150-001c
आकारेणैव तं ज्ञात्वा पाण्डुपुत्रो युधिष्ठिरः	BR-01-10-150-002a
रहः समुपविश्यैकस्ततः पप्रच्छ मातरम्	BR-01-10-150-002c
किं चिकीर्षत्ययं कर्म भीमो भीमपराक्रमः	BR-01-10-150-003a
भवत्यनुमते कच्चिदयं कर्तुमिहेच्छति	BR-01-10-150-003c
कुन्त्युवाच	BR-01-10-150-004
ममैव वचनादेष करिष्यति परन्तपः	BR-01-10-150-004a
ब्राह्मणार्थे महत्कृत्यं मोक्षाय नगरस्य च	BR-01-10-150-004c
युधिष्ठिर उवाच	BR-01-10-150-005
किमिदं साहसं तीक्ष्णं भवत्या दुष्कृतं कृतम्	BR-01-10-150-005a
परित्यागं हि पुत्रस्य न प्रशंसन्ति साधवः	BR-01-10-150-005c
कथं परसुतस्यार्थे स्वसुतं त्यक्तुमिच्छसि	BR-01-10-150-006a
लोकवृत्तिविरुद्धं वै पुत्रत्यागात्कृतं त्वया	BR-01-10-150-006c
यस्य बाहू समाश्रित्य सुखं सर्वे स्वपामहे	BR-01-10-150-007a
राज्यं चापहृतं क्षुद्रैराजिहीर्षामहे पुनः	BR-01-10-150-007c
यस्य दुर्योधनो वीर्यं चिन्तयन्नमितौजसः	BR-01-10-150-008a
न शेते वसतीः सर्वा दुःखाच्छकुनिना सह	BR-01-10-150-008c
यस्य वीरस्य वीर्येण मुक्ता जतुगृहाद्वयम्	BR-01-10-150-009a
अन्येभ्यश्चैव पापेभ्यो निहतश्च पुरोचनः	BR-01-10-150-009c
यस्य वीर्यं समाश्रित्य वसुपूर्णां वसुन्धराम्	BR-01-10-150-010a
इमां मन्यामहे प्राप्तां निहत्य धृतराष्ट्रजान्	BR-01-10-150-010c
तस्य व्यवसितस्त्यागो बुद्धिमास्थाय कां त्वया	BR-01-10-150-011a
कच्चिन्न दुःखैर्बुद्धिस्ते विप्लुता गतचेतसः	BR-01-10-150-011c
कुन्त्युवाच	BR-01-10-150-012
युधिष्ठिर न सन्तापः कार्यः प्रति वृकोदरम्	BR-01-10-150-012a
न चायं बुद्धिदौर्बल्याद्व्यवसायः कृतो मया	BR-01-10-150-012c
इह विप्रस्य भवने वयं पुत्र सुखोषिताः	BR-01-10-150-013a
तस्य प्रतिक्रिया तात मयेयं प्रसमीक्षिता	BR-01-10-150-013c
एतावानेव पुरुषः कृतं यस्मिन्न नश्यति	BR-01-10-150-013e
दृष्ट्वा भीष्मस्य विक्रान्तं तदा जतुगृहे महत्	BR-01-10-150-014a
हिडिम्बस्य वधाच्चैव विश्वासो मे वृकोदरे	BR-01-10-150-014c
बाह्वोर्बलं हि भीमस्य नागायुतसमं महत्	BR-01-10-150-015a
येन यूयं गजप्रख्या निर्व्यूढा वारणावतात्	BR-01-10-150-015c
वृकोदरबलो नान्यो न भूतो न भविष्यति	BR-01-10-150-016a
योऽभ्युदीयाद्युधि श्रेष्ठमपि वज्रधरं स्वयम्	BR-01-10-150-016c
जातमात्रः पुरा चैष ममाङ्कात्पतितो गिरौ	BR-01-10-150-017a
शरीरगौरवात्तस्य शिला गात्रैर्विचूर्णिता	BR-01-10-150-017c
तदहं प्रज्ञया स्मृत्वा बलं भीमस्य पाण्डव	BR-01-10-150-018a
प्रतीकारं च विप्रस्य ततः कृतवती मतिम्	BR-01-10-150-018c
नेदं लोभान्न चाज्ञानान्न च मोहाद्विनिश्चितम्	BR-01-10-150-019a
बुद्धिपूर्वं तु धर्मस्य व्यवसायः कृतो मया	BR-01-10-150-019c
अर्थौ द्वावपि निष्पन्नौ युधिष्ठिर भविष्यतः	BR-01-10-150-020a
प्रतीकारश्च वासस्य धर्मश्च चरितो महान्	BR-01-10-150-020c
यो ब्राह्मणस्य साहाय्यं कुर्यादर्थेषु कर्हिचित्	BR-01-10-150-021a
क्षत्रियः स शुभाँल्लोकान्प्राप्नुयादिति मे श्रुतम्	BR-01-10-150-021c
क्षत्रियः क्षत्रियस्यैव कुर्वाणो वधमोक्षणम्	BR-01-10-150-022a
विपुलां कीर्तिमाप्नोति लोकेऽस्मिंश्च परत्र च	BR-01-10-150-022c
वैश्यस्यैव तु साहाय्यं कुर्वाणः क्षत्रियो युधि	BR-01-10-150-023a
स सर्वेष्वपि लोकेषु प्रजा रञ्जयते ध्रुवम्	BR-01-10-150-023c
शूद्रं तु मोक्षयन्राजा शरणार्थिनमागतम्	BR-01-10-150-024a
प्राप्नोतीह कुले जन्म सद्रव्ये राजसत्कृते	BR-01-10-150-024c
एवं स भगवान्व्यासः पुरा कौरवनन्दन	BR-01-10-150-025a
प्रोवाच सुतरां प्राज्ञस्तस्मादेतच्चिकीर्षितम्	BR-01-10-150-025c
युधिष्ठिर उवाच	BR-01-10-150-026
उपपन्नमिदं मातस्त्वया यद्बुद्धिपूर्वकम्	BR-01-10-150-026a
आर्तस्य ब्राह्मणस्यैवमनुक्रोशादिदं कृतम्	BR-01-10-150-026c
रुवमेष्यति भीमोऽयं निहत्य पुरुषादकम्	BR-01-10-150-026e
यथा त्विदं न विन्देयुर्नरा नगरवासिनः	BR-01-10-150-027a
तथायं ब्राह्मणो वाच्यः परिग्राह्यश्च यत्नतः	BR-01-10-150-027c
	
	
	
वैशम्पायन उवाच	BR-01-10-151-001
ततो रात्र्यां व्यतीतायामन्नमादाय पाण्डवः	BR-01-10-151-001a
भीमसेनो ययौ तत्र यत्रासौ पुरुषादकः	BR-01-10-151-001c
आसाद्य तु वनं तस्य रक्षसः पाण्डवो बली	BR-01-10-151-002a
आजुहाव ततो नाम्ना तदन्नमुपयोजयन्	BR-01-10-151-002c
ततः स राक्षसः श्रुत्वा भीमसेनस्य तद्वचः	BR-01-10-151-003a
आजगाम सुसङ्क्रुद्धो यत्र भीमो व्यवस्थितः	BR-01-10-151-003c
महाकायो महावेगो दारयन्निव मेदिनीम्	BR-01-10-151-004a
त्रिशिखां भृकुटिं कृत्वा सन्दश्य दशनच्छदम्	BR-01-10-151-004c
भुञ्जानमन्नं तं दृष्ट्वा भीमसेनं स राक्षसः	BR-01-10-151-005a
विवृत्य नयने क्रुद्ध इदं वचनमब्रवीत्	BR-01-10-151-005c
कोऽयमन्नमिदं भुङ्क्ते मदर्थमुपकल्पितम्	BR-01-10-151-006a
पश्यतो मम दुर्बुद्धिर्यियासुर्यमसादनम्	BR-01-10-151-006c
भीमसेनस्तु तच्छ्रुत्वा प्रहसन्निव भारत	BR-01-10-151-007a
राक्षसं तमनादृत्य भुङ्क्त एव पराङ्मुखः	BR-01-10-151-007c
ततः स भैरवं कृत्वा समुद्यम्य करावुभौ	BR-01-10-151-008a
अभ्यद्रवद्भीमसेनं जिघांसुः पुरुषादकः	BR-01-10-151-008c
तथापि परिभूयैनं नेक्षमाणो वृकोदरः	BR-01-10-151-009a
राक्षसं भुङ्क्त एवान्नं पाण्डवः परवीरहा	BR-01-10-151-009c
अमर्षेण तु सम्पूर्णः कुन्तीपुत्रस्य राक्षसः	BR-01-10-151-010a
जघान पृष्ठं पाणिभ्यामुभाभ्यां पृष्ठतः स्थितः	BR-01-10-151-010c
तथा बलवता भीमः पाणिभ्यां भृशमाहतः	BR-01-10-151-011a
नैवावलोकयामास राक्षसं भुङ्क्त एव सः	BR-01-10-151-011c
ततः स भूयः सङ्क्रुद्धो वृक्षमादाय राक्षसः	BR-01-10-151-012a
ताडयिष्यंस्तदा भीमं पुनरभ्यद्रवद्बली	BR-01-10-151-012c
ततो भीमः शनैर्भुक्त्वा तदन्नं पुरुषर्षभः	BR-01-10-151-013a
वार्युपस्पृश्य संहृष्टस्तस्थौ युधि महाबलः	BR-01-10-151-013c
क्षिप्तं क्रुद्धेन तं वृक्षं प्रतिजग्राह वीर्यवान्	BR-01-10-151-014a
सव्येन पाणिना भीमः प्रहसन्निव भारत	BR-01-10-151-014c
ततः स पुनरुद्यम्य वृक्षान्बहुविधान्बली	BR-01-10-151-015a
प्राहिणोद्भीमसेनाय तस्मै भीमश्च पाण्डवः	BR-01-10-151-015c
तद्वृक्षयुद्धमभवन्महीरुहविनाशनम्	BR-01-10-151-016a
घोररूपं महाराज बकपाण्डवयोर्महत्	BR-01-10-151-016c
नाम विश्राव्य तु बकः समभिद्रुत्य पाण्डवम्	BR-01-10-151-017a
भुजाभ्यां परिजग्राह भीमसेनं महाबलम्	BR-01-10-151-017c
भीमसेनोऽपि तद्रक्षः परिरभ्य महाभुजः	BR-01-10-151-018a
विस्फुरन्तं महावेगं विचकर्ष बलाद्बली	BR-01-10-151-018c
स कृष्यमाणो भीमेन कर्षमाणश्च पाण्डवम्	BR-01-10-151-019a
समयुज्यत तीव्रेण श्रमेण पुरुषादकः	BR-01-10-151-019c
तयोर्वेगेन महता पृथिवी समकम्पत	BR-01-10-151-020a
पादपांश्च महाकायांश्चूर्णयामासतुस्तदा	BR-01-10-151-020c
हीयमानं तु तद्रक्षः समीक्ष्य भरतर्षभ	BR-01-10-151-021a
निष्पिष्य भूमौ पाणिभ्यां समाजघ्ने वृकोदरः	BR-01-10-151-021c
ततोऽस्य जानुना पृष्ठमवपीड्य बलादिव	BR-01-10-151-022a
बाहुना परिजग्राह दक्षिणेन शिरोधराम्	BR-01-10-151-022c
सव्येन च कटीदेशे गृह्य वाससि पाण्डवः	BR-01-10-151-023a
तद्रक्षो द्विगुणं चक्रे नदन्तं भैरवान्रवान्	BR-01-10-151-023c
ततोऽस्य रुधिरं वक्त्रात्प्रादुरासीद्विशां पते	BR-01-10-151-024a
भज्यमानस्य भीमेन तस्य घोरस्य रक्षसः	BR-01-10-151-024c
	
	
	
वैशम्पायन उवाच	BR-01-10-152-001
तेन शब्देन वित्रस्तो जनस्तस्याथ रक्षसः	BR-01-10-152-001a
निष्पपात गृहाद्राजन्सहैव परिचारिभिः	BR-01-10-152-001c
तान्भीतान्विगतज्ञानान्भीमः प्रहरतां वरः	BR-01-10-152-002a
सान्त्वयामास बलवान्समये च न्यवेशयत्	BR-01-10-152-002c
न हिंस्या मानुषा भूयो युष्माभिरिह कर्हिचित्	BR-01-10-152-003a
हिंसतां हि वधः शीघ्रमेवमेव भवेदिति	BR-01-10-152-003c
तस्य तद्वचनं श्रुत्वा तानि रक्षांसि भारत	BR-01-10-152-004a
एवमस्त्विति तं प्राहुर्जगृहुः समयं च तम्	BR-01-10-152-004c
ततः प्रभृति रक्षांसि तत्र सौम्यानि भारत	BR-01-10-152-005a
नगरे प्रत्यदृश्यन्त नरैर्नगरवासिभिः	BR-01-10-152-005c
ततो भिमस्तमादाय गतासुं पुरुषादकम्	BR-01-10-152-006a
द्वारदेशे विनिक्षिप्य जगामानुपलक्षितः	BR-01-10-152-006c
ततः स भीमस्तं हत्वा गत्वा ब्राह्मणवेश्म तत्	BR-01-10-152-007a
आचचक्षे यथावृत्तं राज्ञः सर्वमशेषतः	BR-01-10-152-007c
ततो नरा विनिष्क्रान्ता नगरात्काल्यमेव तु	BR-01-10-152-008a
ददृशुर्निहतं भूमौ राक्षसं रुधिरोक्षितम्	BR-01-10-152-008c
तमद्रिकूटसदृशं विनिकीर्णं भयावहम्	BR-01-10-152-009a
एकचक्रां ततो गत्वा प्रवृत्तिं प्रददुः परे	BR-01-10-152-009c
ततः सहस्रशो राजन्नरा नगरवासिनः	BR-01-10-152-010a
तत्राजग्मुर्बकं द्रष्टुं सस्त्रीवृद्धकुमारकाः	BR-01-10-152-010c
ततस्ते विस्मिताः सर्वे कर्म दृष्ट्वातिमानुषम्	BR-01-10-152-011a
दैवतान्यर्चयाञ्चक्रुः सर्व एव विशां पते	BR-01-10-152-011c
ततः प्रगणयामासुः कस्य वारोऽद्य भोजने	BR-01-10-152-012a
ज्ञात्वा चागम्य तं विप्रं पप्रच्छुः सर्व एव तत्	BR-01-10-152-012c
एवं पृष्टस्तु बहुशो रक्षमाणश्च पाण्डवान्	BR-01-10-152-013a
उवाच नागरान्सर्वानिदं विप्रर्षभस्तदा	BR-01-10-152-013c
आज्ञापितं मामशने रुदन्तं सह बन्धुभिः	BR-01-10-152-014a
ददर्श ब्राह्मणः कश्चिन्मन्त्रसिद्धो महाबलः	BR-01-10-152-014c
परिपृच्छ्य स मां पूर्वं परिक्लेशं पुरस्य च	BR-01-10-152-015a
अब्रवीद्ब्राह्मणश्रेष्ठ आश्वास्य प्रहसन्निव	BR-01-10-152-015c
प्रापयिष्याम्यहं तस्मै इदमन्नं दुरात्मने	BR-01-10-152-016a
मन्निमित्तं भयं चापि न कार्यमिति वीर्यवान्	BR-01-10-152-016c
स तदन्नमुपादाय गतो बकवनं प्रति	BR-01-10-152-017a
तेन नूनं भवेदेतत्कर्म लोकहितं कृतम्	BR-01-10-152-017c
ततस्ते ब्राह्मणाः सर्वे क्षत्रियाश्च सुविस्मिताः	BR-01-10-152-018a
वैश्याः शूद्राश्च मुदिताश्चक्रुर्ब्रह्ममहं तदा	BR-01-10-152-018c
ततो जानपदाः सर्वे आजग्मुर्नगरं प्रति	BR-01-10-152-019a
तदद्भुततमं द्रष्टुं पार्थास्तत्रैव चावसन्	BR-01-10-152-019c
	
	
	
जनमेजय उवाच	BR-01-11-153-001
ते तथा पुरुषव्याघ्रा निहत्य बकराक्षसम्	BR-01-11-153-001a
अत ऊर्ध्वं ततो ब्रह्मन्किमकुर्वत पाण्डवाः	BR-01-11-153-001c
वैशम्पायन उवाच	BR-01-11-153-002
तत्रैव न्यवसन्राजन्निहत्य बकराक्षसम्	BR-01-11-153-002a
अधीयानाः परं ब्रह्म ब्राह्मणस्य निवेशने	BR-01-11-153-002c
ततः कतिपयाहस्य ब्राह्मणः संशितव्रतः	BR-01-11-153-003a
प्रतिश्रयार्थं तद्वेश्म ब्राह्मणस्याजगाम ह	BR-01-11-153-003c
स सम्यक्पूजयित्वा तं विद्वान्विप्रर्षभस्तदा	BR-01-11-153-004a
ददौ प्रतिश्रयं तस्मै सदा सर्वातिथिव्रती	BR-01-11-153-004c
ततस्ते पाण्डवाः सर्वे सह कुन्त्या नरर्षभाः	BR-01-11-153-005a
उपासाञ्चक्रिरे विप्रं कथयानं कथास्तदा	BR-01-11-153-005c
कथयामास देशान्स तीर्थानि विविधानि च	BR-01-11-153-006a
राज्ञां च विविधाश्चर्याः पुराणि विविधानि च	BR-01-11-153-006c
स तत्राकथयद्विप्रः कथान्ते जनमेजय	BR-01-11-153-007a
पाञ्चालेष्वद्भुताकारं याज्ञसेन्याः स्वयंवरम्	BR-01-11-153-007c
धृष्टद्युम्नस्य चोत्पत्तिमुत्पत्तिं च शिखण्डिनः	BR-01-11-153-008a
अयोनिजत्वं कृष्णाया द्रुपदस्य महामखे	BR-01-11-153-008c
तदद्भुततमं श्रुत्वा लोके तस्य महात्मनः	BR-01-11-153-009a
विस्तरेणैव पप्रच्छुः कथां तां पुरुषर्षभाः	BR-01-11-153-009c
कथं द्रुपदपुत्रस्य धृष्टद्युम्नस्य पावकात्	BR-01-11-153-010a
वेदिमध्याच्च कृष्णायाः सम्भवः कथमद्भुतः	BR-01-11-153-010c
कथं द्रोणान्महेष्वासात्सर्वाण्यस्त्राण्यशिक्षत	BR-01-11-153-011a
कथं प्रियसखायौ तौ भिन्नौ कस्य कृतेन च	BR-01-11-153-011c
एवं तैश्चोदितो राजन्स विप्रः पुरुषर्षभैः	BR-01-11-153-012a
कथयामास तत्सर्वं द्रौपदीसम्भवं तदा	BR-01-11-153-012c
	
	
	
ब्राह्मण उवाच	BR-01-11-154-001    
गङ्गाद्वारं प्रति महान्बभूवर्षिर्महातपाः	BR-01-11-154-001a   
भरद्वाजो महाप्राज्ञः सततं संशितव्रतः	BR-01-11-154-001c   
सोऽभिषेक्तुं गतो गङ्गां पूर्वमेवागतां सतीम्	BR-01-11-154-002a   
ददर्शाप्सरसं तत्र घृताचीमाप्लुतामृषिः	BR-01-11-154-002c  
तस्या वायुर्नदीतीरे वसनं व्यहरत्तदा	BR-01-11-154-003a   
अपकृष्टाम्बरां दृष्ट्वा तामृषिश्चकमे ततः	BR-01-11-154-003c   
तस्यां संसक्तमनसः कौमारब्रह्मचारिणः	BR-01-11-154-004a   
हृष्टस्य रेतश्चस्कन्द तदृषिर्द्रोण आदधे	BR-01-11-154-004c   
ततः समभवद्द्रोणः कुमारस्तस्य धीमतः	BR-01-11-154-005a   
अध्यगीष्ट स वेदांश्च वेदाङ्गानि च सर्वशः	BR-01-11-154-005c   
भरद्वाजस्य तु सखा पृषतो नाम पार्थिवः	BR-01-11-154-006a   
तस्यापि द्रुपदो नाम तदा समभवत्सुतः	BR-01-11-154-006c   
स नित्यमाश्रमं गत्वा द्रोणेन सह पार्षतः	BR-01-11-154-007a   
चिक्रीडाध्ययनं चैव चकार क्षत्रियर्षभः	BR-01-11-154-007c   
ततस्तु पृषतेऽतीते स राजा द्रुपदोऽभवत्	BR-01-11-154-008a   
द्रोणोऽपि रामं शुश्राव दित्सन्तं वसु सर्वशः	BR-01-11-154-008c   
वनं तु प्रस्थितं रामं भरद्वाजसुतोऽब्रवीत्	BR-01-11-154-009a   
आगतं वित्तकामं मां विद्धि द्रोणं द्विजर्षभ	BR-01-11-154-009c   
राम उवाच	BR-01-11-154-010    
शरीरमात्रमेवाद्य मयेदमवशेषितम्	BR-01-11-154-010a   
अस्त्राणि वा शरीरं वा ब्रह्मन्नन्यतरं वृणु	BR-01-11-154-010c   
द्रोण उवाच	BR-01-11-154-011    
अस्त्राणि चैव सर्वाणि तेषां संहारमेव च	BR-01-11-154-011a   
प्रयोगं चैव सर्वेषां दातुमर्हति मे भवान्	BR-01-11-154-011c   
ब्राह्मण उवाच	BR-01-11-154-012    
तथेत्युक्त्वा ततस्तस्मै प्रददौ भृगुनन्दनः	BR-01-11-154-012a   
प्रतिगृह्य ततो द्रोणः कृतकृत्योऽभवत्तदा	BR-01-11-154-012c   
सम्प्रहृष्टमनाश्चापि रामात्परमसम्मतम्	BR-01-11-154-013a   
ब्रह्मास्त्रं समनुप्राप्य नरेष्वभ्यधिकोऽभवत्	BR-01-11-154-013c   
ततो द्रुपदमासाद्य भारद्वाजः प्रतापवान्	BR-01-11-154-014a   
अब्रवीत्पुरुषव्याघ्रः सखायं विद्धि मामिति	BR-01-11-154-014c   
द्रुपद उवाच	BR-01-11-154-015    
नाश्रोत्रियः श्रोत्रियस्य नारथी रथिनः सखा	BR-01-11-154-015a   
नाराजा पार्थिवस्यापि सखिपूर्वं किमिष्यते	BR-01-11-154-015c   
ब्राह्मण उवाच	BR-01-11-154-016    
स विनिश्चित्य मनसा पाञ्चाल्यं प्रति बुद्धिमान्	BR-01-11-154-016a   
जगाम कुरुमुख्यानां नगरं नागसाह्वयम्	BR-01-11-154-016c   
तस्मै पौत्रान्समादाय वसूनि विविधानि च	BR-01-11-154-017a   
प्राप्ताय प्रददौ भीष्मः शिष्यान्द्रोणाय धीमते	BR-01-11-154-017c   
द्रोणः शिष्यांस्ततः सर्वानिदं वचनमब्रवीत्	BR-01-11-154-018a   
समानीय तदा विद्वान्द्रुपदस्यासुखाय वै	BR-01-11-154-018c   
आचार्यवेतनं किञ्चिद्धृदि सम्परिवर्तते	BR-01-11-154-019a   
कृतास्त्रैस्तत्प्रदेयं स्यात्तदृतं वदतानघाः	BR-01-11-154-019c   
यदा च पाण्डवाः सर्वे कृतास्त्राः कृतनिश्रमाः	BR-01-11-154-020a   
ततो द्रोणोऽब्रवीद्भूयो वेतनार्थमिदं वचः	BR-01-11-154-020c   
पार्षतो द्रुपदो नाम छत्रवत्यां नरेश्वरः	BR-01-11-154-021a   
तस्यापकृष्य तद्राज्यं मम शीघ्रं प्रदीयताम्	BR-01-11-154-021c   
ततः पाण्डुसुताः पञ्च निर्जित्य द्रुपदं युधि	BR-01-11-154-022a   
द्रोणाय दर्शयामासुर्बद्ध्वा ससचिवं तदा	BR-01-11-154-022c   
द्रोण उवाच	BR-01-11-154-023    
प्रार्थयामि त्वया सख्यं पुनरेव नराधिप	BR-01-11-154-023a   
अराजा किल नो राज्ञः सखा भवितुमर्हति	BR-01-11-154-023c   
अतः प्रयतितं राज्ये यज्ञसेन मया तव	BR-01-11-154-024a   
राजासि दक्षिणे कूले भागीरथ्याहमुत्तरे	BR-01-11-154-024c   
ब्राह्मण उवाच	BR-01-11-154-025    
असत्कारः स सुमहान्मुहूर्तमपि तस्य तु	BR-01-11-154-025a   
न व्येति हृदयाद्राज्ञो दुर्मनाः स कृशोऽभवत्	BR-01-11-154-025c   
	
	
	
	
ब्राह्मण उवाच	BR-01-11-155-001
अमर्षी द्रुपदो राजा कर्मसिद्धान्द्विजर्षभान्	BR-01-11-155-001a
अन्विच्छन्परिचक्राम ब्राह्मणावसथान्बहून्	BR-01-11-155-001c
पुत्रजन्म परीप्सन्वै शोकोपहतचेतनः	BR-01-11-155-002a
नास्ति श्रेष्ठं ममापत्यमिति नित्यमचिन्तयत्	BR-01-11-155-002c
जातान्पुत्रान्स निर्वेदाद्धिग्बन्धूनिति चाब्रवीत्	BR-01-11-155-003a
निःश्वासपरमश्चासीद्द्रोणं प्रतिचिकीर्षया	BR-01-11-155-003c
प्रभावं विनयं शिक्षां द्रोणस्य चरितानि च	BR-01-11-155-004a
क्षात्रेण च बलेनास्य चिन्तयन्नान्वपद्यत	BR-01-11-155-004c
प्रतिकर्तुं नृपश्रेष्ठो यतमानोऽपि भारत	BR-01-11-155-004e
अभितः सोऽथ कल्माषीं गङ्गाकूले परिभ्रमन्	BR-01-11-155-005a
ब्राह्मणावसथं पुण्यमाससाद महीपतिः	BR-01-11-155-005c
तत्र नास्नातकः कश्चिन्न चासीदव्रती द्विजः	BR-01-11-155-006a
तथैव नामहाभागः सोऽपश्यत्संशितव्रतौ	BR-01-11-155-006c
याजोपयाजौ ब्रह्मर्षी शाम्यन्तौ पृषतात्मजः	BR-01-11-155-007a
संहिताध्ययने युक्तौ गोत्रतश्चापि काश्यपौ	BR-01-11-155-007c
तारणे युक्तरूपौ तौ ब्राह्मणावृषिसत्तमौ	BR-01-11-155-008a
स तावामन्त्रयामास सर्वकामैरतन्द्रितः	BR-01-11-155-008c
बुद्ध्वा तयोर्बलं बुद्धिं कनीयांसमुपह्वरे	BR-01-11-155-009a
प्रपेदे छन्दयन्कामैरुपयाजं धृतव्रतम्	BR-01-11-155-009c
पादशुश्रूषणे युक्तः प्रियवाक्सर्वकामदः	BR-01-11-155-010a
अर्हयित्वा यथान्यायमुपयाजमुवाच सः	BR-01-11-155-010c
येन मे कर्मणा ब्रह्मन्पुत्रः स्याद्द्रोणमृत्यवे	BR-01-11-155-011a
उपयाज कृते तस्मिन्गवां दातास्मि तेऽर्बुदम्	BR-01-11-155-011c
यद्वा तेऽन्यद्द्विजश्रेष्ठ मनसः सुप्रियं भवेत्	BR-01-11-155-012a
सर्वं तत्ते प्रदाताहं न हि मेऽस्त्यत्र संशयः	BR-01-11-155-012c
इत्युक्तो नाहमित्येवं तमृषिः प्रत्युवाच ह	BR-01-11-155-013a
आराधयिष्यन्द्रुपदः स तं पर्यचरत्पुनः	BR-01-11-155-013c
ततः संवत्सरस्यान्ते द्रुपदं स द्विजोत्तमः	BR-01-11-155-014a
उपयाजोऽब्रवीद्राजन्काले मधुरया गिरा	BR-01-11-155-014c
ज्येष्ठो भ्राता ममागृह्णाद्विचरन्वननिर्झरे	BR-01-11-155-015a
अपरिज्ञातशौचायां भूमौ निपतितं फलम्	BR-01-11-155-015c
तदपश्यमहं भ्रातुरसाम्प्रतमनुव्रजन्	BR-01-11-155-016a
विमर्शं सङ्करादाने नायं कुर्यात्कथञ्चन	BR-01-11-155-016c
दृष्ट्वा फलस्य नापश्यद्दोषा येऽस्यानुबन्धिकाः	BR-01-11-155-017a
विविनक्ति न शौचं यः सोऽन्यत्रापि कथं भवेत्	BR-01-11-155-017c
संहिताध्ययनं कुर्वन्वसन्गुरुकुले च यः	BR-01-11-155-018a
भैक्षमुच्छिष्टमन्येषां भुङ्क्ते चापि सदा सदा	BR-01-11-155-018c
कीर्तयन्गुणमन्नानामघृणी च पुनः पुनः	BR-01-11-155-018e
तमहं फलार्थिनं मन्ये भ्रातरं तर्कचक्षुषा	BR-01-11-155-019a
तं वै गच्छस्व नृपते स त्वां सम्याजयिष्यति	BR-01-11-155-019c
जुगुप्समानो नृपतिर्मनसेदं विचिन्तयन्	BR-01-11-155-020a
उपयाजवचः श्रुत्वा नृपतिः सर्वधर्मवित्	BR-01-11-155-020c
अभिसम्पूज्य पूजार्हमृषिं याजमुवाच ह	BR-01-11-155-020e
अयुतानि ददान्यष्टौ गवां याजय मां विभो	BR-01-11-155-021a
द्रोणवैराभिसन्तप्तं त्वं ह्लादयितुमर्हसि	BR-01-11-155-021c
स हि ब्रह्मविदां श्रेष्ठो ब्रह्मास्त्रे चाप्यनुत्तमः	BR-01-11-155-022a
तस्माद्द्रोणः पराजैषीन्मां वै स सखिविग्रहे	BR-01-11-155-022c
क्षत्रियो नास्ति तुल्योऽस्य पृथिव्यां कश्चिदग्रणीः	BR-01-11-155-023a
कौरवाचार्यमुख्यस्य भारद्वाजस्य धीमतः	BR-01-11-155-023c
द्रोणस्य शरजालानि प्राणिदेहहराणि च	BR-01-11-155-024a
षडरत्नि धनुश्चास्य दृश्यतेऽप्रतिमं महत्	BR-01-11-155-024c
स हि ब्राह्मणवेगेन क्षात्रं वेगमसंशयम्	BR-01-11-155-025a
प्रतिहन्ति महेष्वासो भारद्वाजो महामनाः	BR-01-11-155-025c
क्षत्रोच्छेदाय विहितो जामदग्न्य इवास्थितः	BR-01-11-155-026a
तस्य ह्यस्त्रबलं घोरमप्रसह्यं नरैर्भुवि	BR-01-11-155-026c
ब्राह्ममुच्चारयंस्तेजो हुताहुतिरिवानलः	BR-01-11-155-027a
समेत्य स दहत्याजौ क्षत्रं ब्रह्मपुरःसरः	BR-01-11-155-027c
ब्रह्मक्षत्रे च विहिते ब्रह्मतेजो विशिष्यते	BR-01-11-155-027e
सोऽहं क्षत्रबलाद्धीनो ब्रह्मतेजः प्रपेदिवान्	BR-01-11-155-028a
द्रोणाद्विशिष्टमासाद्य भवन्तं ब्रह्मवित्तमम्	BR-01-11-155-028c
द्रोणान्तकमहं पुत्रं लभेयं युधि दुर्जयम्	BR-01-11-155-029a
तत्कर्म कुरु मे याज निर्वपाम्यर्बुदं गवाम्	BR-01-11-155-029c
तथेत्युक्त्वा तु तं याजो याज्यार्थमुपकल्पयत्	BR-01-11-155-030a
गुर्वर्थ इति चाकाममुपयाजमचोदयत्	BR-01-11-155-030c
याजो द्रोणविनाशाय प्रतिजज्ञे तथा च सः	BR-01-11-155-030e
ततस्तस्य नरेन्द्रस्य उपयाजो महातपाः	BR-01-11-155-031a
आचख्यौ कर्म वैतानं तदा पुत्रफलाय वै	BR-01-11-155-031c
स च पुत्रो महावीर्यो महातेजा महाबलः	BR-01-11-155-032a
इष्यते यद्विधो राजन्भविता ते तथाविधः	BR-01-11-155-032c
भारद्वाजस्य हन्तारं सोऽभिसन्धाय भूमिपः	BR-01-11-155-033a
आजह्रे तत्तथा सर्वं द्रुपदः कर्मसिद्धये	BR-01-11-155-033c
याजस्तु हवनस्यान्ते देवीमाह्वापयत्तदा	BR-01-11-155-034a
प्रैहि मां राज्ञि पृषति मिथुनं त्वामुपस्थितम्	BR-01-11-155-034c
देव्युवाच	BR-01-11-155-035
अवलिप्तं मे मुखं ब्रह्मन्पुण्यान्गन्धान्बिभर्मि च	BR-01-11-155-035a
सुतार्थेनोपरुद्धास्मि तिष्ठ याज मम प्रिये	BR-01-11-155-035c
याज उवाच	BR-01-11-155-036
याजेन श्रपितं हव्यमुपयाजेन मन्त्रितम्	BR-01-11-155-036a
कथं कामं न सन्दध्यात्सा त्वं विप्रैहि तिष्ठ वा	BR-01-11-155-036c
ब्राह्मण उवाच	BR-01-11-155-037
एवमुक्ते तु याजेन हुते हविषि संस्कृते	BR-01-11-155-037a
उत्तस्थौ पावकात्तस्मात्कुमारो देवसन्निभः	BR-01-11-155-037c
ज्वालावर्णो घोररूपः किरीटी वर्म चोत्तमम्	BR-01-11-155-038a
बिभ्रत्सखड्गः सशरो धनुष्मान्विनदन्मुहुः	BR-01-11-155-038c
सोऽध्यारोहद्रथवरं तेन च प्रययौ तदा	BR-01-11-155-039a
ततः प्रणेदुः पाञ्चालाः प्रहृष्टाः साधु साध्विति	BR-01-11-155-039c
भयापहो राजपुत्रः पाञ्चालानां यशस्करः	BR-01-11-155-040a
राज्ञः शोकापहो जात एष द्रोणवधाय वै	BR-01-11-155-040c
इत्युवाच महद्भूतमदृश्यं खेचरं तदा	BR-01-11-155-040e
कुमारी चापि पाञ्चाली वेदिमध्यात्समुत्थिता	BR-01-11-155-041a
सुभगा दर्शनीयाङ्गी वेदिमध्या मनोरमा	BR-01-11-155-041c
श्यामा पद्मपलाशाक्षी नीलकुञ्चितमूर्धजा	BR-01-11-155-042a
मानुषं विग्रहं कृत्वा साक्षादमरवर्णिनी	BR-01-11-155-042c
नीलोत्पलसमो गन्धो यस्याः क्रोशात्प्रवायति	BR-01-11-155-043a
या बिभर्ति परं रूपं यस्या नास्त्युपमा भुवि	BR-01-11-155-043c
तां चापि जातां सुश्रोणीं वागुवाचाशरीरिणी	BR-01-11-155-044a
सर्वयोषिद्वरा कृष्णा क्षयं क्षत्रं निनीषति	BR-01-11-155-044c
सुरकार्यमियं काले करिष्यति सुमध्यमा	BR-01-11-155-045a
अस्या हेतोः क्षत्रियाणां महदुत्पत्स्यते भयम्	BR-01-11-155-045c
तच्छ्रुत्वा सर्वपाञ्चालाः प्रणेदुः सिंहसङ्घवत्	BR-01-11-155-046a
न चैतान्हर्षसम्पूर्णानियं  सेहे वसुन्धरा	BR-01-11-155-046c
तौ दृष्ट्वा पृषती याजं प्रपेदे वै सुतार्थिनी	BR-01-11-155-047a
न वै मदन्यां जननीं जानीयातामिमाविति	BR-01-11-155-047c
तथेत्युवाच तां याजो राज्ञः प्रियचिकीर्षया	BR-01-11-155-048a
तयोश्च नामनी चक्रुर्द्विजाः सम्पूर्णमानसाः	BR-01-11-155-048c
धृष्टत्वादतिधृष्णुत्वाद्धर्माद्द्युत्सम्भवादपि	BR-01-11-155-049a
धृष्टद्युम्नः कुमारोऽयं द्रुपदस्य भवत्विति	BR-01-11-155-049c
कृष्णेत्येवाब्रुवन्कृष्णां कृष्णाभूत्सा हि वर्णतः	BR-01-11-155-050a
तथा तन्मिथुनं जज्ञे द्रुपदस्य महामखे	BR-01-11-155-050c
धृष्टद्युम्नं तु पाञ्चाल्यमानीय स्वं विवेशनम्	BR-01-11-155-051a
उपाकरोदस्त्रहेतोर्भारद्वाजः प्रतापवान्	BR-01-11-155-051c
अमोक्षणीयं दैवं हि भावि मत्वा महामतिः	BR-01-11-155-052a
तथा तत्कृतवान्द्रोण आत्मकीर्त्यनुरक्षणात्	BR-01-11-155-052c
	
	
	
वैशम्पायन उवाच	BR-01-11-156-001
एतच्छ्रुत्वा तु कौन्तेयाः शल्यविद्धा इवाभवन्	BR-01-11-156-001a
सर्वे चास्वस्थमनसो बभूवुस्ते महारथाः	BR-01-11-156-001c
ततः कुन्ती सुतान्दृष्ट्वा विभ्रान्तान्गतचेतसः	BR-01-11-156-002a
युधिष्ठिरमुवाचेदं वचनं सत्यवादिनी	BR-01-11-156-002c
चिररात्रोषिताः स्मेह ब्राह्मणस्य निवेशने	BR-01-11-156-003a
रममाणाः पुरे रम्ये लब्धभैक्षा युधिष्ठिर	BR-01-11-156-003c
यानीह रमणीयानि वनान्युपवनानि च	BR-01-11-156-004a
सर्वाणि तानि दृष्टानि पुनः पुनररिन्दम	BR-01-11-156-004c
पुनर्दृष्टानि तान्येव प्रीणयन्ति न नस्तथा	BR-01-11-156-005a
भैक्षं च न तथा वीर लभ्यते कुरुनन्दन	BR-01-11-156-005c
ते वयं साधु पाञ्चालान्गच्छाम यदि मन्यसे	BR-01-11-156-006a
अपूर्वदर्शनं तात रमणीयं भविष्यति	BR-01-11-156-006c
सुभिक्षाश्चैव पाञ्चालाः श्रूयन्ते शत्रुकर्शन	BR-01-11-156-007a
यज्ञसेनश्च राजासौ ब्रह्मण्य इति शुश्रुमः	BR-01-11-156-007c
एकत्र चिरवासो हि क्षमो न च मतो मम	BR-01-11-156-008a
ते तत्र साधु गच्छामो यदि त्वं पुत्र मन्यसे	BR-01-11-156-008c
युधिष्ठिर उवाच	BR-01-11-156-009
भवत्या यन्मतं कार्यं तदस्माकं परं हितम्	BR-01-11-156-009a
अनुजांस्तु न जानामि गच्छेयुर्नेति वा पुनः	BR-01-11-156-009c
वैशम्पायन उवाच	BR-01-11-156-010
ततः कुन्ती भीमसेनमर्जुनं यमजौ तथा	BR-01-11-156-010a
उवाच गमनं ते च तथेत्येवाब्रुवंस्तदा	BR-01-11-156-010c
तत आमन्त्र्य तं विप्रं कुन्ती राजन्सुतैः सह	BR-01-11-156-011a
प्रतस्थे नगरीं रम्यां द्रुपदस्य महात्मनः	BR-01-11-156-011c
	
	
वैशम्पायन उवाच	BR-01-11-157-001
वसत्सु तेषु प्रच्छन्नं पाण्डवेषु महात्मसु	BR-01-11-157-001a
आजगामाथ तान्द्रष्टुं व्यासः सत्यवतीसुतः	BR-01-11-157-001c
तमागतमभिप्रेक्ष्य प्रत्युद्गम्य परन्तपाः	BR-01-11-157-002a
प्रणिपत्याभिवाद्यैनं तस्थुः प्राञ्जलयस्तदा	BR-01-11-157-002c
समनुज्ञाप्य तान्सर्वानासीनान्मुनिरब्रवीत्	BR-01-11-157-003a
प्रसन्नः पूजितः पार्थैः प्रीतिपूर्वमिदं वचः	BR-01-11-157-003c
अपि धर्मेण वर्तध्वं शास्त्रेण च परन्तपाः	BR-01-11-157-004a
अपि विप्रेषु वः पूजा पूजार्हेषु न हीयते	BR-01-11-157-004c
अथ धर्मार्थवद्वाक्यमुक्त्वा स भगवानृषिः	BR-01-11-157-005a
विचित्राश्च कथास्तास्ताः पुनरेवेदमब्रवीत्	BR-01-11-157-005c
आसीत्तपोवने काचिदृषेः कन्या महात्मनः	BR-01-11-157-006a
विलग्नमध्या सुश्रोणी सुभ्रूः सर्वगुणान्विता	BR-01-11-157-006c
कर्मभिः स्वकृतैः सा तु दुर्भगा समपद्यत	BR-01-11-157-007a
नाध्यगच्छत्पतिं सा तु कन्या रूपवती सती	BR-01-11-157-007c
तपस्तप्तुमथारेभे पत्यर्थमसुखा ततः	BR-01-11-157-008a
तोषयामास तपसा सा किलोग्रेण शङ्करम् 	BR-01-11-157-008c
तस्याः स भगवांस्तुष्टस्तामुवाच तपस्विनीम्	BR-01-11-157-009a
वरं वरय भद्रं ते वरदोऽस्मीति भामिनि	BR-01-11-157-009c
अथेश्वरमुवाचेदमात्मनः सा वचो हितम्	BR-01-11-157-010a
पतिं सर्वगुणोपेतमिच्छामीति पुनः पुनः	BR-01-11-157-010c
तामथ प्रत्युवाचेदमीशानो वदतां वरः	BR-01-11-157-011a
पञ्च ते पतयो भद्रे भविष्यन्तीति शङ्करः	BR-01-11-157-011c
प्रतिब्रुवन्तीमेकं मे पतिं देहीति शङ्करम्	BR-01-11-157-012a
पुनरेवाब्रवीद्देव इदं वचनमुत्तमम्	BR-01-11-157-012c
पञ्चकृत्वस्त्वया उक्तः पतिं देहीत्यहं पुनः	BR-01-11-157-013a
देहमन्यं गतायास्ते यथोक्तं तद्भविष्यति	BR-01-11-157-013c
द्रुपदस्य कुले जाता कन्या सा देवरूपिणी	BR-01-11-157-014a
निर्दिष्टा भवतां पत्नी कृष्णा पार्षत्यनिन्दिता	BR-01-11-157-014c
पाञ्चालनगरं तस्मात्प्रविशध्वं महाबलाः	BR-01-11-157-015a
सुखिनस्तामनुप्राप्य भविष्यथ न संशयः	BR-01-11-157-015c
एवमुक्त्वा महाभागः पाण्डवानां पितामहः	BR-01-11-157-016a
पार्थानामन्त्र्य कुन्तीं च प्रातिष्ठत महातपाः	BR-01-11-157-016c
	
	
वैशम्पायन उवाच	BR-01-11-158-001  
ते प्रतस्थुः पुरस्कृत्य मातरं पुरुषर्षभाः	BR-01-11-158-001a
समैरुदङ्मुखैर्मार्गैर्यथोद्दिष्टं परन्तपाः	BR-01-11-158-001c
ते गच्छन्तस्त्वहोरात्रं तीर्थं सोमश्रवायणम्	BR-01-11-158-002a
आसेदुः पुरुषव्याघ्रा गङ्गायां पाण्डुनन्दनाः	BR-01-11-158-002c
उल्मुकं तु समुद्यम्य तेषामग्रे धनञ्जयः	BR-01-11-158-003a
प्रकाशार्थं ययौ तत्र रक्षार्थं च महायशाः	BR-01-11-158-003c
तत्र गङ्गाजले रम्ये विविक्ते क्रीडयन्स्त्रियः	BR-01-11-158-004a
ईर्ष्युर्गन्धर्वराजः स्म जलक्रीडामुपागतः	BR-01-11-158-004c
शब्दं तेषां स शुश्राव नदीं समुपसर्पताम्	BR-01-11-158-005a
तेन शब्देन चाविष्टश्चुक्रोध बलवद्बली	BR-01-11-158-005c
स दृष्ट्वा पाण्डवांस्तत्र सह मात्रा परन्तपान्	BR-01-11-158-006a
विस्फारयन्धनुर्घोरमिदं वचनमब्रवीत्	BR-01-11-158-006c
सन्ध्या संरज्यते घोरा पूर्वरात्रागमेषु या	BR-01-11-158-007a
अशीतिभिस्त्रुटैर्हीनं तं मुहूर्तं प्रचक्षते	BR-01-11-158-007c
विहितं कामचाराणां यक्षगन्धर्वरक्षसाम्	BR-01-11-158-008a
शेषमन्यन्मनुष्याणां कामचारमिह स्मृतम्	BR-01-11-158-008c
लोभात्प्रचारं चरतस्तासु वेलासु वै नरान्	BR-01-11-158-009a
उपक्रान्ता निगृह्णीमो राक्षसैः सह बालिशान्	BR-01-11-158-009c
ततो रात्रौ प्राप्नुवतो जलं ब्रह्मविदो जनाः	BR-01-11-158-010a
गर्हयन्ति नरान्सर्वान्बलस्थान्नृपतीनपि	BR-01-11-158-010c
आरात्तिष्ठत मा मह्यं समीपमुपसर्पत	BR-01-11-158-011a
कस्मान्मां नाभिजानीत प्राप्तं भागीरथीजलम्	BR-01-11-158-011c
अङ्गारपर्णं गन्धर्वं वित्त मां स्वबलाश्रयम्	BR-01-11-158-012a
अहं हि मानी चेर्ष्युश्च कुबेरस्य प्रियः सखा	BR-01-11-158-012c
अङ्गारपर्णमिति च ख्यातं वनमिदं मम	BR-01-11-158-013a
अनु गङ्गां च वाकां च चित्रं यत्र वसाम्यहम्	BR-01-11-158-013c
न कुणपाः शृङ्गिणो वा न देवा न च मानुषाः	BR-01-11-158-014a
इदं समुपसर्पन्ति तत्किं समुपसर्पथ	BR-01-11-158-014c
अर्जुन उवाच	BR-01-11-158-015
समुद्रे हिमवत्पार्श्वे नद्यामस्यां च दुर्मते	BR-01-11-158-015a
रात्रावहनि सन्धौ च कस्य कॢप्तः परिग्रहः	BR-01-11-158-015c
वयं च शक्तिसंपन्ना अकाले त्वामधृष्णुमः	BR-01-11-158-016a
अशक्ता हि क्षणे क्रूरे युष्मानर्चन्ति मानवाः	BR-01-11-158-016c
पुरा हिमवतश्चैषा हेमशृङ्गाद्विनिःसृता	BR-01-11-158-017a
गङ्गा गत्वा समुद्राम्भः सप्तधा प्रतिपद्यते	BR-01-11-158-017c
इयं भूत्वा चैकवप्रा शुचिराकाशगा पुनः	BR-01-11-158-018a
देवेषु गङ्गा गन्धर्व प्राप्नोत्यलकनन्दताम्	BR-01-11-158-018c
तथा पितॄन्वैतरणी दुस्तरा पापकर्मभिः	BR-01-11-158-019a
गङ्गा भवति गन्धर्व यथा द्वैपायनोऽब्रवीत्	BR-01-11-158-019c
असम्बाधा देवनदी स्वर्गसम्पादनी शुभा	BR-01-11-158-020a
कथमिच्छसि तां रोद्धुं नैष धर्मः सनातनः	BR-01-11-158-020c
अनिवार्यमसम्बाधं तव वाचा कथं वयम्	BR-01-11-158-021a
न स्पृशेम यथाकामं पुण्यं भागीरथीजलम्	BR-01-11-158-021c
वैशम्पायन उवाच	BR-01-11-158-022
अङ्गारपर्णस्तच्छ्रुत्वा क्रुद्ध आनम्य कार्मुकम्	BR-01-11-158-022a
मुमोच सायकान्दीप्तानहीनाशीविषानिव	BR-01-11-158-022c
उल्मुकं भ्रामयंस्तूर्णं पाण्डवश्चर्म चोत्तमम्	BR-01-11-158-023a
व्यपोवाह शरांस्तस्य सर्वानेव धनञ्जयः	BR-01-11-158-023c
अर्जुन उवाच	BR-01-11-158-024
बिभीषिकैषा गन्धर्व नास्त्रज्ञेषु प्रयुज्यते	BR-01-11-158-024a
अस्त्रज्ञेषु प्रयुक्तैषा फेनवत्प्रविलीयते	BR-01-11-158-024c
मानुषानति गन्धर्वान्सर्वान्गन्धर्व लक्षये	BR-01-11-158-025a
तस्मादस्त्रेण दिव्येन योत्स्येऽहं न तु मायया	BR-01-11-158-025c
पुरास्त्रमिदमाग्नेयं प्रादात्किल बृहस्पतिः	BR-01-11-158-026a
भरद्वाजस्य गन्धर्व गुरुपुत्रः शतक्रतोः	BR-01-11-158-026c
भरद्वाजादग्निवेश्यो अग्निवेश्याद्गुरुर्मम	BR-01-11-158-027a
स त्विदं मह्यमददाद्द्रोणो ब्राह्मणसत्तमः	BR-01-11-158-027c
वैशम्पायन उवाच	BR-01-11-158-028
इत्युक्त्वा पाण्डवः क्रुद्धो गन्धर्वाय मुमोच ह	BR-01-11-158-028a
प्रदीप्तमस्त्रमाग्नेयं ददाहास्य रथं तु तत्	BR-01-11-158-028c
विरथं विप्लुतं तं तु स गन्धर्वं महाबलम्	BR-01-11-158-029a
अस्त्रतेजःप्रमूढं च प्रपतन्तमवाङ्मुखम्	BR-01-11-158-029c
शिरोरुहेषु जग्राह माल्यवत्सु धनञ्जयः	BR-01-11-158-030a
भ्रातॄन्प्रति चकर्षाथ सोऽस्त्रपातादचेतसम्	BR-01-11-158-030c
युधिष्ठिरं तस्य भार्या प्रपेदे शरणार्थिनी	BR-01-11-158-031a
नाम्ना कुम्भीनसी नाम पतित्राणमभीप्सती	BR-01-11-158-031c
गन्धर्व्युवाच	BR-01-11-158-032
त्राहि त्वं मां महाराज पतिं चेमं विमुञ्च मे	BR-01-11-158-032a
गन्धर्वीं शरणं प्राप्तां नाम्ना कुम्बीनसीं प्रभो	BR-01-11-158-032c
युधिष्ठिर उवाच	BR-01-11-158-033
युद्धे जितं यशोहीनं स्त्रीनाथमपराक्रमम्	BR-01-11-158-033a
को नु हन्याद्रिपुं त्वादृङ्मुञ्चेमं रिपुसूदन	BR-01-11-158-033c
अर्जुन उवाच	BR-01-11-158-034
अङ्गेमं प्रतिपद्यस्व गच्छ गन्धर्व मा शुचः	BR-01-11-158-034a
प्रदिशत्यभयं तेऽद्य कुरुराजो युधिष्ठिरः	BR-01-11-158-034c
गन्धर्व उवाच	BR-01-11-158-035
जितोऽहं पूर्वकं नाम मुञ्चाम्यङ्गारपर्णताम्	BR-01-11-158-035a
न च श्लाघे बलेनाद्य न नाम्ना जनसंसदि	BR-01-11-158-035c
साध्विमं लब्धवाँल्लाभं योऽहं दिव्यास्त्रधारिणम्	BR-01-11-158-036a
गान्धर्व्या मायया योद्धुमिच्छामि वयसा वरम्	BR-01-11-158-036c
अस्त्राग्निना विचित्रोऽयं दग्धो मे रथ उत्तमः	BR-01-11-158-037a
सोऽहं चित्ररथो भूत्वा नाम्ना दग्धरथोऽभवम्	BR-01-11-158-037c
सम्भृता चैव विद्येयं तपसेह पुरा मया	BR-01-11-158-038a
निवेदयिष्ये तामद्य प्राणदाया महात्मने	BR-01-11-158-038c
संस्तम्भितं हि तरसा जितं शरणमागतम्	BR-01-11-158-039a
योऽरिं सम्योजयेत्प्राणैः कल्याणं किं न सोऽर्हति	BR-01-11-158-039c
चक्षुषी नाम विद्येयं यां सोमाय ददौ मनुः	BR-01-11-158-040a
ददौ स विश्वावसवे मह्यं विश्वावसुर्ददौ	BR-01-11-158-040c
सेयं कापुरुषं प्राप्ता गुरुदत्ता प्रणश्यति	BR-01-11-158-041a
आगमोऽस्या मया प्रोक्तो वीर्यं प्रतिनिबोध मे	BR-01-11-158-041c
यच्चक्षुषा द्रष्टुमिच्छेत्त्रिषु लोकेषु किञ्चन	BR-01-11-158-042a
तत्पश्येद्यादृशं चेच्छेत्तादृशं द्रष्टुमर्हति	BR-01-11-158-042c
समानपद्ये षण्मासान्स्थितो विद्यां लभेदिमाम्	BR-01-11-158-043a
अनुनेष्याम्यहं विद्यां स्वयं तुभ्यं व्रते कृते	BR-01-11-158-043c
विद्यया ह्यनया राजन्वयं नृभ्यो विशेषिताः	BR-01-11-158-044a
अविशिष्टाश्च देवानामनुभावप्रवर्तिताः	BR-01-11-158-044c
गन्धर्वजानामश्वानामहं पुरुषसत्तम	BR-01-11-158-045a
भ्रातृभ्यस्तव पञ्चभ्यः पृथग्दाता शतं शतम्	BR-01-11-158-045c
देवगन्धर्ववाहास्ते दिव्यगन्धा मनोगमाः	BR-01-11-158-046a
क्षीणाः क्षीणा भवन्त्येते न हीयन्ते च रंहसः	BR-01-11-158-046c
पुरा कृतं महेन्द्रस्य वज्रं वृत्रनिबर्हणे	BR-01-11-158-047a
दशधा शतधा चैव तच्छीर्णं वृत्रमूर्धनि	BR-01-11-158-047c
ततो भागीकृतो देवैर्वज्रभाग उपास्यते	BR-01-11-158-048a
लोके यत्साधनं किञ्चित्सा वै वज्रतनुः स्मृता	BR-01-11-158-048c
वज्रपाणिर्ब्राह्मणः स्यात्क्षत्रं वज्ररथं स्मृतम्	BR-01-11-158-049a
वैश्या वै दानवज्राश्च कर्मवज्रा यवीयसः	BR-01-11-158-049c
वज्रं क्षत्रस्य वाजिनो अवध्या वाजिनः स्मृताः	BR-01-11-158-050a
रथाङ्गं वडवा सूते सूताश्चाश्वेषु ये मताः	BR-01-11-158-050c
कामवर्णाः कामजवाः कामतः समुपस्थिताः	BR-01-11-158-051a
इमे गन्धर्वजाः कामं पूरयिष्यन्ति ते हयाः	BR-01-11-158-051c
अर्जुन उवाच	BR-01-11-158-052
यदि प्रीतेन वा दत्तं संशये जीवितस्य वा	BR-01-11-158-052a
विद्या वित्तं श्रुतं वापि न तद्गन्धर्व कामये	BR-01-11-158-052c
गन्धर्व उवाच	BR-01-11-158-053
सम्योगो वै प्रीतिकरः संसत्सु प्रतिदृश्यते	BR-01-11-158-053a
जीवितस्य प्रदानेन प्रीतो विद्यां ददामि ते	BR-01-11-158-053c
त्वत्तो ह्यहं ग्रहीष्यामि अस्त्रमाग्नेयमुत्तमम्	BR-01-11-158-054a
तथैव सख्यं बीभत्सो चिराय भरतर्षभ	BR-01-11-158-054c
अर्जुन उवाच	BR-01-11-158-055
त्वत्तोऽस्त्रेण वृणोम्यश्वान्सम्योगः शाश्वतोऽस्तु नौ	BR-01-11-158-055a
सखे तद्ब्रूहि गन्धर्व युष्मभ्यो यद्भयं त्यजेत्	BR-01-11-158-055c
	
	
	
अर्जुन उवाच	BR-01-11-159-001
कारणं ब्रूहि गन्धर्व किं तद्येन स्म धर्षिताः	BR-01-11-159-001a
यान्तो ब्रह्मविदः सन्तः सर्वे रात्रावरिन्दम	BR-01-11-159-001c
गन्धर्व उवाच	BR-01-11-159-002
अनग्नयोऽनाहुतयो न च विप्रपुरस्कृताः	BR-01-11-159-002a
यूयं ततो धर्षिताः स्थ मया पाण्डवनन्दन	BR-01-11-159-002c
यक्षराक्षसगन्धर्वाः पिशाचोरगमानवाः	BR-01-11-159-003a
विस्तरं कुरुवंशस्य श्रीमतः कथयन्ति ते	BR-01-11-159-003c
नारदप्रभृतीनां च देवर्षीणां मया श्रुतम्	BR-01-11-159-004a
गुणान्कथयतां वीर पूर्वेषां तव धीमताम्	BR-01-11-159-004c
स्वयं चापि मया दृष्टश्चरता सागराम्बराम्	BR-01-11-159-005a
इमां वसुमतीं कृत्स्नां प्रभावः स्वकुलस्य ते	BR-01-11-159-005c
वेदे धनुषि चाचार्यमभिजानामि तेऽर्जुन	BR-01-11-159-006a
विश्रुतं त्रिषु लोकेषु भारद्वाजं यशस्विनम्	BR-01-11-159-006c
धर्मं वायुं च शक्रं च विजानाम्यश्विनौ तथा	BR-01-11-159-007a
पाण्डुं च कुरुशार्दूल षडेतान्कुलवर्धनान्	BR-01-11-159-007c
पितॄनेतानहं पार्थ देवमानुषसत्तमान्	BR-01-11-159-007e
दिव्यात्मानो महात्मानः सर्वशस्त्रभृतां वराः	BR-01-11-159-008a
भवन्तो भ्रातरः शूराः सर्वे सुचरितव्रताः	BR-01-11-159-008c
उत्तमां तु मनोबुद्धिं भवतां भावितात्मनाम्	BR-01-11-159-009a
जानन्नपि च वः पार्थ कृतवानिह धर्षणाम्	BR-01-11-159-009c
स्त्रीसकाशे च कौरव्य न पुमान्क्षन्तुमर्हति	BR-01-11-159-010a
धर्षणामात्मनः पश्यन्बाहुद्रविणमाश्रितः	BR-01-11-159-010c
नक्तं च बलमस्माकं भूय एवाभिवर्धते	BR-01-11-159-011a
यतस्ततो मां कौन्तेय सदारं मन्युराविशत्	BR-01-11-159-011c
सोऽहं त्वयेह विजितः सङ्ख्ये तापत्यवर्धन	BR-01-11-159-012a
येन तेनेह विधिना कीर्त्यमानं निबोध मे	BR-01-11-159-012c
ब्रह्मचर्यं परो धर्मः स चापि नियतस्त्वयि	BR-01-11-159-013a
यस्मात्तस्मादहं पार्थ रणेऽस्मिन्विजितस्त्वया	BR-01-11-159-013c
यस्तु स्यात्क्षत्रियः कश्चित्कामवृत्तः परन्तप	BR-01-11-159-014a
नक्तं च युधि युध्येत न स जीवेत्कथञ्चन	BR-01-11-159-014c
यस्तु स्यात्कामवृत्तोऽपि राजा तापत्य सङ्गरे	BR-01-11-159-015a
जयेन्नक्तञ्चरान्सर्वान्स पुरोहितधूर्गतः	BR-01-11-159-015c
तस्मात्तापत्य यत्किञ्चिन्नृणां श्रेय इहेप्सितम्	BR-01-11-159-016a
तस्मिन्कर्मणि योक्तव्या दान्तात्मानः पुरोहिताः	BR-01-11-159-016c
वेदे षडङ्गे निरताः शुचयः सत्यवादिनः	BR-01-11-159-017a
धर्मात्मानः कृतात्मानः स्युर्नृपाणां पुरोहिताः	BR-01-11-159-017c
जयश्च नियतो राज्ञः स्वर्गश्च स्यादनन्तरम्	BR-01-11-159-018a
यस्य स्याद्धर्मविद्वाग्मी पुरोधाः शीलवाञ्शुचिः	BR-01-11-159-018c
लाभं लब्धुमलब्धं हि लब्धं च परिरक्षितुम्	BR-01-11-159-019a
पुरोहितं प्रकुर्वीत राजा गुणसमन्वितम्	BR-01-11-159-019c
पुरोहितमते तिष्ठेद्य इच्छेत्पृथिवीं नृपः	BR-01-11-159-020a
प्राप्तुं मेरुवरोत्तंसां सर्वशः सागराम्बराम्	BR-01-11-159-020c
न हि केवलशौर्येण तापत्याभिजनेन च	BR-01-11-159-021a
जयेदब्राह्मणः कश्चिद्भूमिं भूमिपतिः क्वचित्	BR-01-11-159-021c
तस्मादेवं विजानीहि कुरूणां वंशवर्धन	BR-01-11-159-022a
ब्राह्मणप्रमुखं राज्यं शक्यं पालयितुं चिरम्	BR-01-11-159-022c
	
	
	
अर्जुन उवाच	BR-01-11-160-001
तापत्य इति यद्वाक्यमुक्तवानसि मामिह	BR-01-11-160-001a
तदहं ज्ञातुमिच्छामि तापत्यार्थविनिश्चयम्	BR-01-11-160-001c
तपती नाम का चैषा तापत्या यत्कृते वयम्	BR-01-11-160-002a
कौन्तेया हि वयं साधो तत्त्वमिच्छामि वेदितुम्	BR-01-11-160-002c
वैशम्पायन उवाच	BR-01-11-160-003
एवमुक्तः स गन्धर्वः कुन्तीपुत्रं धनञ्जयम्	BR-01-11-160-003a
विश्रुतां त्रिषु लोकेषु श्रावयामास वै कथाम्	BR-01-11-160-003c
गन्धर्व उवाच	BR-01-11-160-004
हन्त ते कथयिष्यामि कथामेतां मनोरमाम्	BR-01-11-160-004a
यथावदखिलां पार्थ धर्म्यां धर्मभृतां वर	BR-01-11-160-004c
उक्तवानस्मि येन त्वां तापत्य इति यद्वचः	BR-01-11-160-005a
तत्तेऽहं कथयिष्यामि शृणुष्वैकमना मम	BR-01-11-160-005c
य एष दिवि धिष्ण्येन नाकं व्याप्नोति तेजसा	BR-01-11-160-006a
एतस्य तपती नाम बभूवासदृशी सुता	BR-01-11-160-006c
विवस्वतो वै कौन्तेय सावित्र्यवरजा विभो	BR-01-11-160-007a
विश्रुता त्रिषु लोकेषु तपती तपसा युता	BR-01-11-160-007c
न देवी नासुरी चैव न यक्षी न च राक्षसी	BR-01-11-160-008a
नाप्सरा न च गन्धर्वी तथारूपेण काचन	BR-01-11-160-008c
सुविभक्तानवद्याङ्गी स्वसितायतलोचना	BR-01-11-160-009a
स्वाचारा चैव साध्वी च सुवेषा चैव भामिनी	BR-01-11-160-009c
न तस्याः सदृशं कञ्चित्त्रिषु लोकेषु भारत	BR-01-11-160-010a
भर्तारं सविता मेने रूपशीलकुलश्रुतैः	BR-01-11-160-010c
सम्प्राप्तयौवनां पश्यन्देयां दुहितरं तु ताम्	BR-01-11-160-011a
नोपलेभे ततः शान्तिं सम्प्रदानं विचिन्तयन्	BR-01-11-160-011c
अर्थर्क्षपुत्रः कौन्तेय कुरूणामृषभो बली	BR-01-11-160-012a
सूर्यमाराधयामास नृपः संवरणः सदा	BR-01-11-160-012c
अर्घ्यमाल्योपहारैश्च शश्वच्च नृपतिर्यतः	BR-01-11-160-013a
नियमैरुपवासैश्च तपोभिर्विविधैरपि	BR-01-11-160-013c
शुश्रूषुरनहंवादी शुचिः पौरवनन्दनः	BR-01-11-160-014a
अंशुमन्तं समुद्यन्तं पूजयामास भक्तिमान्	BR-01-11-160-014c
ततः कृतज्ञं धर्मज्ञं रूपेणासदृशं भुवि	BR-01-11-160-015a
तपत्याः सदृशं मेने सूर्यः संवरणं पतिम्	BR-01-11-160-015c
दातुमैच्छत्ततः कन्यां तस्मै संवरणाय ताम्	BR-01-11-160-016a
नृपोत्तमाय कौरव्य विश्रुताभिजनाय वै	BR-01-11-160-016c
यथा हि दिवि दीप्तांशुः प्रभासयति तेजसा	BR-01-11-160-017a
तथा भुवि महीपालो दीप्त्या संवरणोऽभवत्	BR-01-11-160-017c
यथार्चयन्ति चादित्यमुद्यन्तं ब्रह्मवादिनः	BR-01-11-160-018a
तथा संवरणं पार्थ ब्राह्मणावरजाः प्रजाः	BR-01-11-160-018c
स सोममति कान्तत्वादादित्यमति तेजसा	BR-01-11-160-019a
बभूव नृपतिः श्रीमान्सुहृदां दुर्हृदामपि	BR-01-11-160-019c
एवङ्गुणस्य नृपतेस्तथावृत्तस्य कौरव	BR-01-11-160-020a
तस्मै दातुं मनश्चक्रे तपतीं तपनः स्वयम्	BR-01-11-160-020c
स कदाचिदथो राजा श्रीमानुरुयशा भुवि	BR-01-11-160-021a
चचार मृगयां पार्थ पर्वतोपवने किल	BR-01-11-160-021c
चरतो मृगयां तस्य क्षुत्पिपासाश्रमान्वितः	BR-01-11-160-022a
ममार राज्ञः कौन्तेय गिरावप्रतिमो हयः	BR-01-11-160-022c
स मृताश्वश्चरन्पार्थ पद्भ्यामेव गिरौ नृपः	BR-01-11-160-023a
ददर्शासदृशीं लोके कन्यामायतलोचनाम्	BR-01-11-160-023c
स एक एकामासाद्य कन्यां तामरिमर्दनः	BR-01-11-160-024a
तस्थौ नृपतिशार्दूलः पश्यन्नविचलेक्षणः	BR-01-11-160-024c
स हि तां तर्कयामास रूपतो नृपतिः श्रियम्	BR-01-11-160-025a
पुनः सन्तर्कयामास रवेर्भ्रष्टामिव प्रभाम्	BR-01-11-160-025c
गिरिप्रस्थे तु सा यस्मिन्स्थिता स्वसितलोचना	BR-01-11-160-026a
स सवृक्षक्षुपलतो हिरण्मय इवाभवत्	BR-01-11-160-026c
अवमेने च तां दृष्ट्वा सर्वप्राणभृतां वपुः	BR-01-11-160-027a
अवाप्तं चात्मनो मेने स राजा चक्षुषः फलम्	BR-01-11-160-027c
जन्मप्रभृति यत्किञ्चिद्दृष्टवान्स महीपतिः	BR-01-11-160-028a
रूपं न सदृशं तस्यास्तर्कयामास किञ्चन	BR-01-11-160-028c
तया बद्धमनश्चक्षुः पाशैर्गुणमयैस्तदा	BR-01-11-160-029a
न चचाल ततो देशाद्बुबुधे न च किञ्चन	BR-01-11-160-029c
अस्या नूनं विशालाक्ष्याः सदेवासुरमानुषम्	BR-01-11-160-030a
लोकं निर्मथ्य धात्रेदं रूपमाविष्कृतं कृतम्	BR-01-11-160-030c
एवं स तर्कयामास रूपद्रविणसम्पदा	BR-01-11-160-031a
कन्यामसदृशीं लोके नृपः संवरणस्तदा	BR-01-11-160-031c
तां च दृष्ट्वैव कल्याणीं कल्याणाभिजनो नृपः	BR-01-11-160-032a
जगाम मनसा चिन्तां काममार्गणपीडितः	BR-01-11-160-032c
दह्यमानः स तीव्रेण नृपतिर्मन्मथाग्निना	BR-01-11-160-033a
अप्रगल्भां प्रगल्भः स तामुवाच यशस्विनीम्	BR-01-11-160-033c
कासि कस्यासि रम्भोरु किमर्थं चेह तिष्ठसि	BR-01-11-160-034a
कथं च निर्जनेऽरण्ये चरस्येका शुचिस्मिते	BR-01-11-160-034c
त्वं हि सर्वानवद्याङ्गी सर्वाभरणभूषिता	BR-01-11-160-035a
विभूषणमिवैतेषां भूषणानामभीप्सितम्	BR-01-11-160-035c
न देवीं नासुरीं चैव न यक्षीं न च राक्षसीम्	BR-01-11-160-036a
न च भोगवतीं मन्ये न गन्धर्वीं न मानुषीम्	BR-01-11-160-036c
या हि दृष्टा मया काश्चिच्छ्रुता वापि वराङ्गनाः	BR-01-11-160-037a
न तासां सदृशीं मन्ये त्वामहं मत्तकाशिनि	BR-01-11-160-037c
एवं तां स महीपालो बभाषे न तु सा तदा	BR-01-11-160-038a
कामार्तं निर्जनेऽरण्ये प्रत्यभाषत किञ्चन	BR-01-11-160-038c
ततो लालप्यमानस्य पार्थिवस्यायतेक्षणा	BR-01-11-160-039a
सौदामिनीव साभ्रेषु तत्रैवान्तरधीयत	BR-01-11-160-039c
तामन्विच्छन्स नृपतिः परिचक्राम तत्तदा	BR-01-11-160-040a
वनं वनजपत्राक्षीं भ्रमन्नुन्मत्तवत्तदा	BR-01-11-160-040c
अपश्यमानः स तु तां बहु तत्र विलप्य च	BR-01-11-160-041a
निश्चेष्टः कौरवश्रेष्ठो मुहूर्तं स व्यतिष्ठत	BR-01-11-160-041c
	
	
	
गन्धर्व उवाच	BR-01-11-161-001    
अथ तस्यामदृश्यायां नृपतिः काममोहितः	BR-01-11-161-001a
पातनः शत्रुसङ्घानां पपात धरणीतले	BR-01-11-161-001c
तस्मिन्निपतिते भूमावथ सा चारुहासिनी	BR-01-11-161-002a
पुनः पीनायतश्रोणी दर्शयामास तं नृपम्	BR-01-11-161-002c
अथाबभाषे कल्याणी वाचा मधुरया नृपम्	BR-01-11-161-003a
तं कुरूणां कुलकरं कामाभिहतचेतसम्	BR-01-11-161-003c
उत्तिष्ठोत्तिष्ठ भद्रं ते न त्वमर्हस्यरिन्दम	BR-01-11-161-004a
मोहं नृपतिशार्दूल गन्तुमाविष्कृतः क्षितौ	BR-01-11-161-004c
एवमुक्तोऽथ नृपतिर्वाचा मधुरया तदा	BR-01-11-161-005a
ददर्श विपुलश्रोणीं तामेवाभिमुखे स्थिताम्	BR-01-11-161-005c
अथ तामसितापाङ्गीमाबभाषे नराधिपः	BR-01-11-161-006a
मन्मथाग्निपरीतात्मा सन्दिग्धाक्षरया गिरा	BR-01-11-161-006c
साधु मामसितापाङ्गे कामार्तं मत्तकाशिनि	BR-01-11-161-007a
भजस्व भजमानं मां प्राणा हि प्रजहन्ति माम्	BR-01-11-161-007c
त्वदर्थं हि विशालाक्षि मामयं निशितैः शरैः	BR-01-11-161-008a
कामः कमलगर्भाभे प्रतिविध्यन्न शाम्यति	BR-01-11-161-008c
ग्रस्तमेवमनाक्रन्दे भद्रे काममहाहिना	BR-01-11-161-009a
सा त्वं पीनायतश्रोणि पर्याप्नुहि शुभानने	BR-01-11-161-009c
त्वय्यधीना हि मे प्राणाः किन्नरोद्गीतभाषिणि	BR-01-11-161-010a
चारुसर्वानवद्याङ्गि पद्मेन्दुसदृशानने	BR-01-11-161-010c
न ह्यहं त्वदृते भीरु शक्ष्ये जीवितुमात्मना	BR-01-11-161-011a
तस्मात्कुरु विशालाक्षि मय्यनुक्रोशमङ्गने	BR-01-11-161-011c
भक्तं मामसितापाङ्गे न परित्यक्तुमर्हसि	BR-01-11-161-012a
त्वं हि मां प्रीतियोगेन त्रातुमर्हसि भामिनि	BR-01-11-161-012c
गान्धर्वेण च मां भीरु विवाहेनैहि सुन्दरि	BR-01-11-161-013a
विवाहानां हि रम्भोरु गान्धर्वः श्रेष्ठ उच्यते	BR-01-11-161-013c
तपत्युवाच	BR-01-11-161-014    
नाहमीशात्मनो राजन्कन्या पितृमती ह्यहम्	BR-01-11-161-014a
मयि चेदस्ति ते प्रीतिर्याचस्व पितरं मम	BR-01-11-161-014c
यथा हि ते मया प्राणाः सङ्गृहीता नरेश्वर	BR-01-11-161-015a
दर्शनादेव भूयस्त्वं तथा प्राणान्ममाहरः	BR-01-11-161-015c
न चाहमीशा देहस्य तस्मान्नृपतिसत्तम	BR-01-11-161-016a
समीपं नोपगच्छामि न स्वतन्त्रा हि योषितः	BR-01-11-161-016c
का हि सर्वेषु लोकेषु विश्रुताभिजनं नृपम्	BR-01-11-161-017a
कन्या नाभिलषेन्नाथं भर्तारं भक्तवत्सलम्	BR-01-11-161-017c
तस्मादेवङ्गते काले याचस्व पितरं मम	BR-01-11-161-018a
आदित्यं प्रणिपातेन तपसा नियमेन च	BR-01-11-161-018c
स चेत्कामयते दातुं तव मामरिमर्दन	BR-01-11-161-019a
भविष्याम्यथ ते राजन्सततं वशवर्तिनी	BR-01-11-161-019c
अहं हि तपती नाम सावित्र्यवरजा सुता	BR-01-11-161-020a
अस्य लोकप्रदीपस्य सवितुः क्षत्रियर्षभ	BR-01-11-161-020c
	
	
	
गन्धर्व उवाच	BR-01-11-162-001    
एवमुक्त्वा ततस्तूर्णं जगामोर्ध्वमनिन्दिता	BR-01-11-162-001a
स तु राजा पुनर्भूमौ तत्रैव निपपात ह	BR-01-11-162-001c
अमात्यः सानुयात्रस्तु तं ददर्श महावने	BR-01-11-162-002a
क्षितौ निपतितं काले शक्रध्वजमिवोच्छ्रितम्	BR-01-11-162-002c
तं हि दृष्ट्वा महेष्वासं निरश्वं पतितं क्षितौ	BR-01-11-162-003a
बभूव सोऽस्य सचिवः सम्प्रदीप्त इवाग्निना	BR-01-11-162-003c
त्वरया चोपसङ्गम्य स्नेहादागतसम्भ्रमः	BR-01-11-162-004a
तं समुत्थापयामास नृपतिं काममोहितम्	BR-01-11-162-004c
भूतलाद्भूमिपालेशं पितेव पतितं सुतम्	BR-01-11-162-005a
प्रज्ञया वयसा चैव वृद्धः कीर्त्या दमेन च	BR-01-11-162-005c
अमात्यस्तं समुत्थाप्य बभूव विगतज्वरः	BR-01-11-162-006a
उवाच चैनं कल्याण्या वाचा मधुरयोत्थितम्	BR-01-11-162-006c
मा भैर्मनुजशार्दूल भद्रं चास्तु तवानघ	BR-01-11-162-006e
क्षुत्पिपासापरिश्रान्तं तर्कयामास तं नृपम्	BR-01-11-162-007a
पतितं पातनं सङ्ख्ये शात्रवाणां महीतले	BR-01-11-162-007c
वारिणाथ सुशीतेन शिरस्तस्याभ्यषेचयत्	BR-01-11-162-008a
अस्पृशन्मुकुटं राज्ञः पुण्डरीकसुगन्धिना	BR-01-11-162-008c
ततः प्रत्यागतप्राणस्तद्बलं बलवान्नृपः	BR-01-11-162-009a
सर्वं विसर्जयामास तमेकं सचिवं विना	BR-01-11-162-009c
ततस्तस्याज्ञया राज्ञो विप्रतस्थे महद्बलम्	BR-01-11-162-010a
स तु राजा गिरिप्रस्थे तस्मिन्पुनरुपाविशत्	BR-01-11-162-010c
ततस्तस्मिन्गिरिवरे शुचिर्भूत्वा कृताञ्जलिः	BR-01-11-162-011a
आरिराधयिषुः सूर्यं तस्थावूर्ध्वभुजः क्षितौ	BR-01-11-162-011c
जगाम मनसा चैव वसिष्ठमृषिसत्तमम्	BR-01-11-162-012a
पुरोहितममित्रघ्नस्तदा संवरणो नृपः	BR-01-11-162-012c
नक्तन्दिनमथैकस्थे स्थिते तस्मिञ्जनाधिपे	BR-01-11-162-013a
अथाजगाम विप्रर्षिस्तदा द्वादशमेऽहनि	BR-01-11-162-013c
स विदित्वैव नृपतिं तपत्या हृतमानसम्	BR-01-11-162-014a
दिव्येन विधिना ज्ञात्वा भावितात्मा महानृषिः	BR-01-11-162-014c
तथा तु नियतात्मानं स तं नृपतिसत्तमम्	BR-01-11-162-015a
आबभाषे स धर्मात्मा तस्यैवार्थचिकीर्षया	BR-01-11-162-015c
स तस्य मनुजेन्द्रस्य पश्यतो भगवानृषिः	BR-01-11-162-016a
ऊर्ध्वमाचक्रमे द्रष्टुं भास्करं भास्करद्युतिः	BR-01-11-162-016c
सहस्रांशुं ततो विप्रः कृताञ्जलिरुपस्थितः	BR-01-11-162-017a
वसिष्ठोऽहमिति प्रीत्या स चात्मानं न्यवेदयत्	BR-01-11-162-017c
तमुवाच महातेजा विवस्वान्मुनिसत्तमम्	BR-01-11-162-018a
महर्षे स्वागतं तेऽस्तु कथयस्व यथेच्छसि	BR-01-11-162-018c
	
	
वसिष्ठ उवाच	BR-01-11-163-001    
यैषा ते तपती नाम सावित्र्यवरजा सुता	BR-01-11-163-001a
तां त्वां संवरणस्यार्थे वरयामि विभावसो	BR-01-11-163-001c
स हि राजा बृहत्कीर्तिर्धर्मार्थविदुदारधीः	BR-01-11-163-002a
युक्तः संवरणो भर्ता दुहितुस्ते विहङ्गम	BR-01-11-163-002c
गन्धर्व उवाच	BR-01-11-163-003    
इत्युक्तः सविता तेन ददानीत्येव निश्चितः	BR-01-11-163-003a
प्रत्यभाषत तं विप्रं प्रतिनन्द्य दिवाकरः	BR-01-11-163-003c
वरः संवरणो राज्ञां त्वमृषीणां वरो मुने	BR-01-11-163-004a
तपती योषितां श्रेष्ठा किमन्यत्रापवर्जनात्	BR-01-11-163-004c
ततः सर्वानवद्याग्नीं तपतीं तपनः स्वयम्	BR-01-11-163-005a
ददौ संवरणस्यार्थे वसिष्ठाय महात्मने	BR-01-11-163-005c
प्रतिजग्राह तां कन्यां महर्षिस्तपतीं तदा	BR-01-11-163-005e
वसिष्ठोऽथ विसृष्टश्च पुनरेवाजगाम ह	BR-01-11-163-006a
यत्र विख्यातकीर्तिः स कुरूणामृषभोऽभवत्	BR-01-11-163-006c
स राजा मन्मथाविष्टस्तद्गतेनान्तरात्मना	BR-01-11-163-007a
दृष्ट्वा च देवकन्यां तां तपतीं चारुहासिनीम्	BR-01-11-163-007c
वसिष्ठेन सहायान्तीं संहृष्टोऽभ्यधिकं बभौ	BR-01-11-163-007e
कृच्छ्रे द्वादशरात्रे तु तस्य राज्ञः समापिते	BR-01-11-163-008a
आजगाम विशुद्धात्मा वसिष्ठो भगवानृषिः	BR-01-11-163-008c
तपसाराध्य वरदं देवं गोपतिमीश्वरम्	BR-01-11-163-009a
लेभे संवरणो भार्यां वसिष्ठस्यैव तेजसा	BR-01-11-163-009c
ततस्तस्मिन्गिरिश्रेष्ठे देवगन्धर्वसेविते	BR-01-11-163-010a
जग्राह विधिवत्पाणिं तपत्याः स नरर्षभः	BR-01-11-163-010c
वसिष्ठेनाभ्यनुज्ञातस्तस्मिन्नेव धराधरे	BR-01-11-163-011a
सोऽकामयत राजर्षिर्विहर्तुं सह भार्यया	BR-01-11-163-011c
ततः पुरे च राष्ट्रे च वाहनेषु बलेषु च	BR-01-11-163-012a
आदिदेश महीपालस्तमेव सचिवं तदा	BR-01-11-163-012c
नृपतिं त्वभ्यनुज्ञाय वसिष्ठोऽथापचक्रमे	BR-01-11-163-013a
सोऽपि राजा गिरौ तस्मिन्विजहारामरोपमः	BR-01-11-163-013c
ततो द्वादश वर्षाणि काननेषु जलेषु च	BR-01-11-163-014a
रेमे तस्मिन्गिरौ राजा तयैव सह भार्यया	BR-01-11-163-014c
तस्य राज्ञः पुरे तस्मिन्समा द्वादश सर्वशः	BR-01-11-163-015a
न ववर्ष सहस्राक्षो राष्ट्रे चैवास्य सर्वशः	BR-01-11-163-015c
तत्क्षुधार्तैर्निरानन्दैः शवभूतैस्तदा नरैः	BR-01-11-163-016a
अभवत्प्रेतराजस्य पुरं प्रेतैरिवावृतम्	BR-01-11-163-016c
ततस्तत्तादृशं दृष्ट्वा स एव भगवानृषिः	BR-01-11-163-017a
अभ्यपद्यत धर्मात्मा वसिष्ठो राजसत्तमम्	BR-01-11-163-017c
तं च पार्थिवशार्दूलमानयामास तत्पुरम्	BR-01-11-163-018a
तपत्या सहितं राजन्नुषितं द्वादशीः समाः	BR-01-11-163-018c
ततः प्रवृष्टस्तत्रासीद्यथापूर्वं सुरारिहा	BR-01-11-163-019a
तस्मिन्नृपतिशार्दूले प्रविष्टे नगरं पुनः	BR-01-11-163-019c
ततः सराष्ट्रं मुमुदे तत्पुरं परया मुदा	BR-01-11-163-020a
तेन पार्थिवमुख्येन भावितं भावितात्मना	BR-01-11-163-020c
ततो द्वादश वर्षाणि पुनरीजे नराधिपः	BR-01-11-163-021a
पत्न्या तपत्या सहितो यथा शक्रो मरुत्पतिः	BR-01-11-163-021c
एवमासीन्महाभागा तपती नाम पौर्विकी	BR-01-11-163-022a
तव वैवस्वती पार्थ तापत्यस्त्वं यया मतः	BR-01-11-163-022c
तस्यां सञ्जनयामास कुरुं संवरणो नृपः	BR-01-11-163-023a
तपत्यां तपतां श्रेष्ठ तापत्यस्त्वं ततोऽर्जुन	BR-01-11-163-023c
	
	
	
वैशम्पायन उवाच	BR-01-11-164-001    
स गन्धर्ववचः श्रुत्वा तत्तदा भरतर्षभ	BR-01-11-164-001a
अर्जुनः परया प्रीत्या पूर्णचन्द्र इवाबभौ	BR-01-11-164-001c
उवाच च महेष्वासो गन्धर्वं कुरुसत्तमः	BR-01-11-164-002a
जातकौतूहलोऽतीव वसिष्ठस्य तपोबलात्	BR-01-11-164-002c
वसिष्ठ इति यस्यैतदृषेर्नाम त्वयेरितम्	BR-01-11-164-003a
एतदिच्छाम्यहं श्रोतुं यथावत्तद्वदस्व मे	BR-01-11-164-003c
य एष गन्धर्वपते पूर्वेषां नः पुरोहितः	BR-01-11-164-004a
आसीदेतन्ममाचक्ष्व क एष भगवानृषिः	BR-01-11-164-004c
गन्धर्व उवाच	BR-01-11-164-005    
तपसा निर्जितौ शश्वदजेयावमरैरपि	BR-01-11-164-005a
कामक्रोधावुभौ यस्य चरणौ संववाहतुः	BR-01-11-164-005c
यस्तु नोच्छेदनं चक्रे कुशिकानामुदारधीः	BR-01-11-164-006a
विश्वामित्रापराधेन धारयन्मन्युमुत्तमम्	BR-01-11-164-006c
पुत्रव्यसनसन्तप्तः शक्तिमानपि यः प्रभुः	BR-01-11-164-007a
विश्वामित्रविनाशाय न मेने कर्म दारुणम्	BR-01-11-164-007c
मृतांश्च पुनराहर्तुं यः स पुत्रान्यमक्षयात्	BR-01-11-164-008a
कृतान्तं नातिचक्राम वेलामिव महोदधिः	BR-01-11-164-008c
यं प्राप्य विजितात्मानं महात्मानं नराधिपाः	BR-01-11-164-009a
इक्ष्वाकवो महीपाला लेभिरे पृथिवीमिमाम्	BR-01-11-164-009c
पुरोहितवरं प्राप्य वसिष्ठमृषिसत्तमम्	BR-01-11-164-010a
ईजिरे क्रतुभिश्चापि नृपास्ते कुरुनन्दन	BR-01-11-164-010c
स हि तान्याजयामास सर्वान्नृपतिसत्तमान्	BR-01-11-164-011a
ब्रह्मर्षिः पाण्डवश्रेष्ठ बृहस्पतिरिवामरान्	BR-01-11-164-011c
तस्माद्धर्मप्रधानात्मा वेदधर्मविदीप्सितः	BR-01-11-164-012a
ब्राह्मणो गुणवान्कश्चित्पुरोधाः प्रविमृश्यताम्	BR-01-11-164-012c
क्षत्रियेण हि जातेन पृथिवीं जेतुमिच्छता	BR-01-11-164-013a
पूर्वं पुरोहितः कार्यः पार्थ राज्याभिवृद्धये	BR-01-11-164-013c
महीं जिगीषता राज्ञा ब्रह्म कार्यं पुरःसरम्	BR-01-11-164-014a
तस्मात्पुरोहितः कश्चिद्गुणवानस्तु वो द्विजः	BR-01-11-164-014c
	
	
	
अर्जुन उवाच	BR-01-11-165-001    
किन्निमित्तमभूद्वैरं विश्वामित्रवसिष्ठयोः	BR-01-11-165-001a
वसतोराश्रमे पुण्ये शंस नः सर्वमेव तत्	BR-01-11-165-001c
गन्धर्व उवाच	BR-01-11-165-002   
इदं वासिष्ठमाख्यानं पुराणं परिचक्षते	BR-01-11-165-002a
पार्थ सर्वेषु लोकेषु यथावत्तन्निबोध मे	BR-01-11-165-002c
कन्यकुब्जे महानासीत्पार्थिवो भरतर्षभ	BR-01-11-165-003a
गाधीति विश्रुतो लोके सत्यधर्मपरायणः	BR-01-11-165-003c
तस्य धर्मात्मनः पुत्रः समृद्धबलवाहनः	BR-01-11-165-004a
विश्वामित्र इति ख्यातो बभूव रिपुमर्दनः	BR-01-11-165-004c
स चचार सहामात्यो मृगयां गहने वने	BR-01-11-165-005a
मृगान्विध्यन्वराहांश्च रम्येषु मरुधन्वसु	BR-01-11-165-005c
व्यायामकर्शितः सोऽथ मृगलिप्सुः पिपासितः	BR-01-11-165-006a
आजगाम नरश्रेष्ठ वसिष्ठस्याश्रमं प्रति	BR-01-11-165-006c
तमागतमभिप्रेक्ष्य वसिष्ठः श्रेष्ठभागृषिः	BR-01-11-165-007a
विश्वामित्रं नरश्रेष्ठं प्रतिजग्राह पूजया	BR-01-11-165-007c
पाद्यार्घ्याचमनीयेन स्वागतेन च भारत	BR-01-11-165-008a
तथैव प्रतिजग्राह वन्येन हविषा तथा	BR-01-11-165-008c
तस्याथ कामधुग्धेनुर्वसिष्ठस्य महात्मनः	BR-01-11-165-009a
उक्ता कामान्प्रयच्छेति सा कामान्दुदुहे ततः	BR-01-11-165-009c
ग्राम्यारण्या ओषधीश्च दुदुहे पय एव च	BR-01-11-165-010a
षड्रसं चामृतरसं रसायनमनुत्तमम्	BR-01-11-165-010c
भोजनीयानि पेयानि भक्ष्याणि विविधानि च	BR-01-11-165-011a
लेह्यान्यमृतकल्पानि चोष्याणि च तथार्जुन	BR-01-11-165-011c
तैः कामैः सर्वसंपूर्णैः पूजितः स महीपतिः	BR-01-11-165-012a
सामात्यः सबलश्चैव तुतोष स भृशं नृपः	BR-01-11-165-012c
षडायतां सुपार्श्वोरुं त्रिपृथुं पञ्च संवृताम्	BR-01-11-165-013a
मण्डूकनेत्रां स्वाकारां पीनोधसमनिन्दिताम्	BR-01-11-165-013c
सुवालधिं शङ्कुकर्णां चारुशृङ्गां मनोरमाम्	BR-01-11-165-014a
पुष्टायतशिरोग्रीवां विस्मितः सोऽभिवीक्ष्य ताम्	BR-01-11-165-014c
अभिनन्दति तां नन्दीं वसिष्ठस्य पयस्विनीम्	BR-01-11-165-015a
अब्रवीच्च भृशं तुष्टो विश्वामित्रो मुनिं तदा	BR-01-11-165-015c
अर्बुदेन गवां ब्रह्मन्मम राज्येन वा पुनः	BR-01-11-165-016a
नन्दिनीं संप्रयच्छस्व भुङ्क्ष्व राज्यं महामुने	BR-01-11-165-016c
वसिष्ठ उवाच	BR-01-11-165-017    
देवतातिथिपित्रर्थमाज्यार्थं च पयस्विनी	BR-01-11-165-017a
अदेया नन्दिनीयं मे राज्येनापि तवानघ	BR-01-11-165-017c
	BR-01-11-165-018    विश्वामित्र उवाच
क्षत्रियोऽहं भवान्विप्रस्तपःस्वाध्यायसाधनः	BR-01-11-165-018a
ब्राह्मणेषु कुतो वीर्यं प्रशान्तेषु धृतात्मसु	BR-01-11-165-018c
अर्बुदेन गवां यस्त्वं न ददासि ममेप्सिताम्	BR-01-11-165-019a
स्वधर्मं न प्रहास्यामि नयिष्ये ते बलेन गाम्	BR-01-11-165-019c
वसिष्ठ उवाच	BR-01-11-165-020    
बलस्थश्चासि राजा च बाहुवीर्यश्च क्षत्रियः	BR-01-11-165-020a
यथेच्छसि तथा क्षिप्रं कुरु त्वं मा विचारय	BR-01-11-165-020c
गन्धर्व उवाच	BR-01-11-165-021    
एवमुक्तस्तदा पार्थ विश्वामित्रो बलादिव	BR-01-11-165-021a
हंसचन्द्रप्रतीकाशां नन्दिनीं तां जहार गाम्	BR-01-11-165-021c
कशादण्डप्रतिहता काल्यमाना ततस्ततः	BR-01-11-165-022a
हम्भायमाना कल्याणी वसिष्ठस्याथ नन्दिनी	BR-01-11-165-022c
आगम्याभिमुखी पार्थ तस्थौ भगवदुन्मुखी	BR-01-11-165-023a
भृशं च ताड्यमानापि न जगामाश्रमात्ततः	BR-01-11-165-023c
वसिष्ठ उवाच	BR-01-11-165-024    
शृणोमि ते रवं भद्रे विनदन्त्याः पुनः पुनः	BR-01-11-165-024a
बलाद्ध्रियसि मे नन्दि क्षमावान्ब्राह्मणो ह्यहम्	BR-01-11-165-024c
गन्धर्व उवाच	BR-01-11-165-025    
सा तु तेषां बलान्नन्दी बलानां भरतर्षभ	BR-01-11-165-025a
विश्वामित्रभयोद्विग्ना वसिष्ठं समुपागमत्	BR-01-11-165-025c
गौरुवाच	BR-01-11-165-026    
पाषाणदण्डाभिहतां क्रन्दन्तीं मामनाथवत्	BR-01-11-165-026a
विश्वामित्रबलैर्घोरैर्भगवन्किमुपेक्षसे	BR-01-11-165-026c
गन्धर्व उवाच	BR-01-11-165-027    
एवं तस्यां तदा पर्थ धर्षितायां महामुनिः	BR-01-11-165-027a
न चुक्षुभे न धैर्याच्च विचचाल धृतव्रतः	BR-01-11-165-027c
वसिष्ठ उवाच	BR-01-11-165-028    
क्षत्रियाणां बलं तेजो ब्राह्मणानां क्षमा बलम्	BR-01-11-165-028a
क्षमा मां भजते तस्माद्गम्यतां यदि रोचते	BR-01-11-165-028c
गौरुवाच	BR-01-11-165-029   
किं नु त्यक्तास्मि भगवन्यदेवं मां प्रभाषसे	BR-01-11-165-029a
अत्यक्ताहं त्वया ब्रह्मन्न शक्या नयितुं बलात्	BR-01-11-165-029c
वसिष्ठ उवाच	BR-01-11-165-030    
न त्वां त्यजामि कल्याणि स्थीयतां यदि शक्यते	BR-01-11-165-030a
दृढेन दाम्ना बद्ध्वैष वत्सस्ते ह्रियते बलात्	BR-01-11-165-030c
गन्धर्व उवाच	BR-01-11-165-031    
स्थीयतामिति तच्छ्रुत्वा वसिष्ठस्य पयस्विनी	BR-01-11-165-031a
ऊर्ध्वाञ्चितशिरोग्रीवा प्रबभौ घोरदर्शना	BR-01-11-165-031c
क्रोधरक्तेक्षणा सा गौर्हम्भारवघनस्वना	BR-01-11-165-032a
विश्वामित्रस्य तत्सैन्यं व्यद्रावयत सर्वशः	BR-01-11-165-032c
कशाग्रदण्डाभिहता काल्यमाना ततस्ततः	BR-01-11-165-033a
क्रोधदीप्तेक्षणा क्रोधं भूय एव समादधे	BR-01-11-165-033c
आदित्य इव मध्याह्ने क्रोधदीप्तवपुर्बभौ	BR-01-11-165-034a
अङ्गारवर्षं मुञ्चन्ती मुहुर्वालधितो महत्	BR-01-11-165-034c
असृजत्पह्लवान्पुच्छाच्छकृतः शबराञ्शकान्	BR-01-11-165-035a
मूत्रतश्चासृजच्चापि यवनान्क्रोधमूर्च्छिता	BR-01-11-165-035c
पुण्ड्रान्किरातान्द्रमिडान्सिंहलान्बर्बरांस्तथा	BR-01-11-165-036a
तथैव दरदान्म्लेच्छान्फेनतः सा ससर्ज ह	BR-01-11-165-036c
तैर्विसृष्टैर्महत्सैन्यं नानाम्लेच्छगणैस्तदा	BR-01-11-165-037a
नानावरणसंछन्नैर्नानायुधधरैस्तथा	BR-01-11-165-037c
अवाकीर्यत संरब्धैर्विश्वामित्रस्य पश्यतः	BR-01-11-165-037e
एकैकश्च तदा योधः पञ्चभिः सप्तभिर्वृतः	BR-01-11-165-038a
अस्त्रवर्षेण महता काल्यमानं बलं ततः	BR-01-11-165-038c
प्रभग्नं सर्वतस्त्रस्तं विश्वामित्रस्य पश्यतः	BR-01-11-165-038e
न च प्राणैर्वियुज्यन्त केचित्ते सैनिकास्तदा	BR-01-11-165-039a
विश्वामित्रस्य संक्रुद्धैर्वासिष्ठैर्भरतर्षभ	BR-01-11-165-039c
विश्वामित्रस्य सैन्यं तु काल्यमानं त्रियोजनम्	BR-01-11-165-040a
क्रोशमानं भयोद्विग्नं त्रातारं नाध्यगच्छत	BR-01-11-165-040c
दृष्ट्वा तन्महदाश्चर्यं ब्रह्मतेजोभवं तदा	BR-01-11-165-041a
विश्वामित्रः क्षत्रभावान्निर्विण्णो वाक्यमब्रवीत्	BR-01-11-165-041c
धिग्बलं क्षत्रियबलं ब्रह्मतेजोबलं बलम्	BR-01-11-165-042a
बलाबलं विनिश्चित्य तप एव परं बलम्	BR-01-11-165-042c
स राज्यं स्फीतमुत्सृज्य तां च दीप्तां नृपश्रियम्	BR-01-11-165-043a
भोगांश्च पृष्ठतः कृत्वा तपस्येव मनो दधे	BR-01-11-165-043c
स गत्वा तपसा सिद्धिं लोकान्विष्टभ्य तेजसा	BR-01-11-165-044a
तताप सर्वान्दीप्तौजा ब्राह्मणत्वमवाप च	BR-01-11-165-044c
अपिबच्च सुतं सोममिन्द्रेण सह कौशिकः	BR-01-11-165-044e
	
	
	
गन्धर्व उवाच	BR-01-11-166-001    
कल्माषपाद इत्यस्मिँल्लोके राजा बभूव ह	BR-01-11-166-001a
इक्ष्वाकुवंशजः पार्थ तेजसासदृशो भुवि	BR-01-11-166-001c
स कदाचिद्वनं राजा मृगयां निर्ययौ पुरात्	BR-01-11-166-002a
मृगान्विध्यन्वराहांश्च चचार रिपुमर्दनः	BR-01-11-166-002c
स तु राजा महात्मानं वासिष्ठमृषिसत्तमम्	BR-01-11-166-003a
तृषार्तश्च क्षुधार्तश्च एकायनगतः पथि	BR-01-11-166-003c
अपश्यदजितः सङ्ख्ये मुनिं प्रतिमुखागतम्	BR-01-11-166-004a
शक्तिं नाम महाभागं वसिष्ठकुलनन्दनम्	BR-01-11-166-004c
ज्येष्ठं पुत्रशतात्पुत्रं वसिष्ठस्य महात्मनः	BR-01-11-166-004e
अपगच्छ पथोऽस्माकमित्येवं पार्थिवोऽब्रवीत्	BR-01-11-166-005a
तथा ऋषिरुवाचैनं सान्त्वयञ्श्लक्ष्णया गिरा	BR-01-11-166-005c
ऋषिस्तु नापचक्राम तस्मिन्धर्मपथे स्थितः	BR-01-11-166-006a
नापि राजा मुनेर्मानात्क्रोधाच्चापि जगाम ह	BR-01-11-166-006c
अमुञ्चन्तं तु पन्थानं तमृषिं नृपसत्तमः	BR-01-11-166-007a
जघान कशया मोहात्तदा राक्षसवन्मुनिम्	BR-01-11-166-007c
कशाप्रहाराभिहतस्ततः स मुनिसत्तमः	BR-01-11-166-008a
तं शशाप नृपश्रेष्ठं वासिष्ठः क्रोधमूर्च्छितः	BR-01-11-166-008c
हंसि राक्षसवद्यस्माद्राजापसद तापसम्	BR-01-11-166-009a
तस्मात्त्वमद्य प्रभृति पुरुषादो भविष्यसि	BR-01-11-166-009c
मनुष्यपिशिते सक्तश्चरिष्यसि महीमिमाम्	BR-01-11-166-010a
गच्छ राजाधमेत्युक्तः शक्तिना वीर्यशक्तिना	BR-01-11-166-010c
ततो याज्यनिमित्तं तु विश्वामित्रवसिष्ठयोः	BR-01-11-166-011a
वैरमासीत्तदा तं तु विश्वामित्रोऽन्वपद्यत	BR-01-11-166-011c
तयोर्विवदतोरेवं समीपमुपचक्रमे	BR-01-11-166-012a
ऋषिरुग्रतपाः पार्थ विश्वामित्रः प्रतापवान्	BR-01-11-166-012c
ततः स बुबुधे पश्चात्तमृषिं नृपसत्तमः	BR-01-11-166-013a
ऋषेः पुत्रं वसिष्ठस्य वसिष्ठमिव तेजसा	BR-01-11-166-013c
अन्तर्धाय तदात्मानं विश्वामित्रोऽपि भारत	BR-01-11-166-014a
तावुभावुपचक्राम चिकीर्षन्नात्मनः प्रियम्	BR-01-11-166-014c
स तु शप्तस्तदा तेन शक्तिना वै नृपोत्तमः	BR-01-11-166-015a
जगाम शरणं शक्तिं प्रसादयितुमर्हयन्	BR-01-11-166-015c
तस्य भावं विदित्वा स नृपतेः कुरुनन्दन	BR-01-11-166-016a
विश्वामित्रस्ततो रक्ष आदिदेश नृपं प्रति	BR-01-11-166-016c
स शापात्तस्य विप्रर्षेर्विश्वामित्रस्य चाज्ञया	BR-01-11-166-017a
राक्षसः किङ्करो नाम विवेश नृपतिं तदा	BR-01-11-166-017c
रक्षसा तु गृहीतं तं विदित्वा स मुनिस्तदा	BR-01-11-166-018a
विश्वामित्रोऽप्यपक्रामत्तस्माद्देशादरिन्दम	BR-01-11-166-018c
ततः स नृपतिर्विद्वान्रक्षन्नात्मानमात्मना	BR-01-11-166-019a
बलवत्पीड्यमानोऽपि रक्षसान्तर्गतेन ह	BR-01-11-166-019c
ददर्श तं द्विजः कश्चिद्राजानं प्रस्थितं पुनः	BR-01-11-166-020a
ययाचे क्षुधितश्चैनं समांसं भोजनं तदा	BR-01-11-166-020c
तमुवाचाथ राजर्षिर्द्विजं मित्रसहस्तदा	BR-01-11-166-021a
आस्स्व ब्रह्मंस्त्वमत्रैव मुहूर्तमिति सान्त्वयन्	BR-01-11-166-021c
निवृत्तः प्रतिदास्यामि भोजनं ते यथेप्सितम्	BR-01-11-166-022a
इत्युक्त्वा प्रययौ राजा तस्थौ च द्विजसत्तमः	BR-01-11-166-022c
अन्तर्गतं तु तद्राज्ञस्तदा ब्राह्मणभाषितम्	BR-01-11-166-023a
सोऽन्तःपुरं प्रविश्याथ संविवेश नराधिपः	BR-01-11-166-023c
ततोऽर्धरात्र उत्थाय सूदमानाय्य सत्वरम्	BR-01-11-166-024a
उवाच राजा संस्मृत्य ब्राह्मणस्य प्रतिश्रुतम्	BR-01-11-166-024c
गच्छामुष्मिन्नसौ देशे ब्राह्मणो मां प्रतीक्षते	BR-01-11-166-025a
अन्नार्थी त्वं तमन्नेन समांसेनोपपादय	BR-01-11-166-025c
एवमुक्तस्तदा सूदः सोऽनासाद्यामिषं क्वचित्	BR-01-11-166-026a
निवेदयामास तदा तस्मै राज्ञे व्यथान्वितः	BR-01-11-166-026c
राजा तु रक्षसाविष्टः सूदमाह गतव्यथः	BR-01-11-166-027a
अप्येनं नरमांसेन भोजयेति पुनः पुनः	BR-01-11-166-027c
तथेत्युक्त्वा ततः सूदः संस्थानं वध्यघातिनाम्	BR-01-11-166-028a
गत्वा जहार त्वरितो नरमांसमपेतभीः	BR-01-11-166-028c
स तत्संस्कृत्य विधिवदन्नोपहितमाशु वै	BR-01-11-166-029a
तस्मै प्रादाद्ब्राह्मणाय क्षुधिताय तपस्विने	BR-01-11-166-029c
स सिद्धचक्षुषा दृष्ट्वा तदन्नं द्विजसत्तमः	BR-01-11-166-030a
अभोज्यमिदमित्याह क्रोधपर्याकुलेक्षणः	BR-01-11-166-030c
यस्मादभोज्यमन्नं मे ददाति स नराधिपः	BR-01-11-166-031a
तस्मात्तस्यैव मूढस्य भविष्यत्यत्र लोलुपा	BR-01-11-166-031c
सक्तो मानुषमांसेषु यथोक्तः शक्तिना पुरा	BR-01-11-166-032a
उद्वेजनीयो भूतानां चरिष्यति महीमिमाम्	BR-01-11-166-032c
द्विरनुव्याहृते राज्ञः स शापो बलवानभूत्	BR-01-11-166-033a
रक्षोबलसमाविष्टो विसञ्ज्ञश्चाभवत्तदा	BR-01-11-166-033c
ततः स नृपतिश्रेष्ठो राक्षसोपहतेन्द्रियः	BR-01-11-166-034a
उवाच शक्तिं तं दृष्ट्वा नचिरादिव भारत	BR-01-11-166-034c
यस्मादसदृशः शापः प्रयुक्तोऽयं त्वया मयि	BR-01-11-166-035a
तस्मात्त्वत्तः प्रवर्तिष्ये खादितुं मानुषानहम्	BR-01-11-166-035c
एवमुक्त्वा ततः सद्यस्तं प्राणैर्विप्रयुज्य सः	BR-01-11-166-036a
शक्तिनं भक्षयामास व्याघ्रः पशुमिवेप्सितम्	BR-01-11-166-036c
शक्तिनं तु हतं दृष्ट्वा विश्वामित्रस्ततः पुनः	BR-01-11-166-037a
वसिष्ठस्यैव पुत्रेषु तद्रक्षः सन्दिदेश ह	BR-01-11-166-037c
स ताञ्शतावरान्पुत्रान्वसिष्ठस्य महात्मनः	BR-01-11-166-038a
भक्षयामास सङ्क्रुद्धः सिंहः क्षुद्रमृगानिव	BR-01-11-166-038c
वसिष्ठो घातिताञ्श्रुत्वा विश्वामित्रेण तान्सुतान्	BR-01-11-166-039a
धारयामास तं शोकं महाद्रिरिव मेदिनीम्	BR-01-11-166-039c
चक्रे चात्मविनाशाय बुद्धिं स मुनिसत्तमः	BR-01-11-166-040a
न त्वेव कुशिकोच्छेदं मेने मतिमतां वरः	BR-01-11-166-040c
स मेरुकूटादात्मानं मुमोच भगवानृषिः	BR-01-11-166-041a
शिरस्तस्य शिलायां च तूलराशाविवापतत्	BR-01-11-166-041c
न ममार च पातेन स यदा तेन पाण्डव	BR-01-11-166-042a
तदाग्निमिद्ध्वा भगवान्संविवेश महावने	BR-01-11-166-042c
तं तदा सुसमिद्धोऽपि न ददाह हुताशनः	BR-01-11-166-043a
दीप्यमानोऽप्यमित्रघ्न शीतोऽग्निरभवत्ततः	BR-01-11-166-043c
स समुद्रमभिप्रेत्य शोकाविष्टो महामुनिः	BR-01-11-166-044a
बद्ध्वा कण्ठे शिलां गुर्वीं निपपात तदम्भसि	BR-01-11-166-044c
स समुद्रोर्मिवेगेन स्थले न्यस्तो महामुनिः	BR-01-11-166-045a
जगाम स ततः खिन्नः पुनरेवाश्रमं प्रति	BR-01-11-166-045c
	
	
	
	
गन्धर्व उवाच	BR-01-11-167-001    
ततो दृष्ट्वाश्रमपदं रहितं तैः सुतैर्मुनिः	BR-01-11-167-001a
निर्जगाम सुदुःखार्तः पुनरेवाश्रमात्ततः	BR-01-11-167-001c
सोऽपश्यत्सरितं पूर्णां प्रावृट्काले नवाम्भसा	BR-01-11-167-002a
वृक्षान्बहुविधान्पार्थ वहन्तीं तीरजान्बहून्	BR-01-11-167-002c
अथ चिन्तां समापेदे पुनः पौरवनन्दन	BR-01-11-167-003a
अम्भस्यस्या निमज्जेयमिति दुःखसमन्वितः	BR-01-11-167-003c
ततः पाशैस्तदात्मानं गाढं बद्ध्वा महामुनिः	BR-01-11-167-004a
तस्या जले महानद्या निममज्ज सुदुःखितः	BR-01-11-167-004c
अथ छित्त्वा नदी पाशांस्तस्यारिबलमर्दन	BR-01-11-167-005a
समस्थं तमृषिं कृत्वा विपाशं समवासृजत्	BR-01-11-167-005c
उत्ततार ततः पाशैर्विमुक्तः स महानृषिः	BR-01-11-167-006a
विपाशेति च नामास्या नद्याश्चक्रे महानृषिः	BR-01-11-167-006c
शोके बुद्धिं ततश्चक्रे न चैकत्र व्यतिष्ठत	BR-01-11-167-007a
सोऽगच्छत्पर्वतांश्चैव सरितश्च सरांसि च	BR-01-11-167-007c
ततः स पुनरेवर्षिर्नदीं हैमवतीं तदा	BR-01-11-167-008a
चण्डग्राहवतीं दृष्ट्वा तस्याः स्रोतस्यवापतत्	BR-01-11-167-008c
सा तमग्निसमं विप्रमनुचिन्त्य सरिद्वरा	BR-01-11-167-009a
शतधा विद्रुता यस्माच्छतद्रुरिति विश्रुता	BR-01-11-167-009c
ततः स्थलगतं दृष्ट्वा तत्राप्यात्मानमात्मना	BR-01-11-167-010a
मर्तुं न शक्यमित्युक्त्वा पुनरेवाश्रमं ययौ	BR-01-11-167-010c
वध्वादृश्यन्त्यानुगत आश्रमाभिमुखो व्रजन्	BR-01-11-167-011a
अथ शुश्राव सङ्गत्या वेदाध्ययननिःस्वनम्	BR-01-11-167-011c
पृष्ठतः परिपूर्णार्थैः षड्भिरङ्गैरलङ्कृतम्	BR-01-11-167-011e
अनुव्रजति को न्वेष मामित्येव च सोऽब्रवीत्	BR-01-11-167-012a
अहं त्वदृश्यती नाम्ना तं स्नुषा प्रत्यभाषत	BR-01-11-167-012c
शक्तेर्भार्या महाभाग तपोयुक्ता तपस्विनी	BR-01-11-167-012e
वसिष्ठ उवाच	BR-01-11-167-013    
पुत्रि कस्यैष साङ्गस्य वेदस्याध्ययनस्वनः	BR-01-11-167-013a
पुरा साङ्गस्य वेदस्य शक्तेरिव मया श्रुतः	BR-01-11-167-013c
अदृश्यन्त्युवाच	BR-01-11-167-014    
अयं कुक्षौ समुत्पन्नः शक्तेर्गर्भः सुतस्य ते	BR-01-11-167-014a
समा द्वादश तस्येह वेदानभ्यसतो मुने	BR-01-11-167-014c
गन्धर्व उवाच	BR-01-11-167-015   
एवमुक्तस्ततो हृष्टो वसिष्ठः श्रेष्ठभागृषिः	BR-01-11-167-015a
अस्ति सन्तानमित्युक्त्वा मृत्योः पार्थ न्यवर्तत	BR-01-11-167-015c
ततः प्रतिनिवृत्तः स तया वध्वा सहानघ	BR-01-11-167-016a
कल्माषपादमासीनं ददर्श विजने वने	BR-01-11-167-016c
स तु दृष्ट्वैव तं राजा क्रुद्ध उत्थाय भारत	BR-01-11-167-017a
आविष्टो रक्षसोग्रेण इयेषात्तुं ततः स्म तम्	BR-01-11-167-017c
अदृश्यन्ती तु तं दृष्ट्वा क्रूरकर्माणमग्रतः	BR-01-11-167-018a
भयसंविग्नया वाचा वसिष्ठमिदमब्रवीत्	BR-01-11-167-018c
असौ मृत्युरिवोग्रेण दण्डेन भगवन्नितः	BR-01-11-167-019a
प्रगृहीतेन काष्ठेन राक्षसोऽभ्येति भीषणः	BR-01-11-167-019c
तं निवारयितुं शक्तो नान्योऽस्ति भुवि कश्चन	BR-01-11-167-020a
त्वदृतेऽद्य महाभाग सर्ववेदविदां वर	BR-01-11-167-020c
त्राहि मां भगवन्पापादस्माद्दारुणदर्शनात्	BR-01-11-167-021a
रक्षो अत्तुमिह ह्यावां नूनमेतच्चिकीर्षति	BR-01-11-167-021c
	
	
	
	
	
वसिष्ठ उवाच	BR-01-11-168-001    
मा भैः पुत्रि न भेतव्यं रक्षसस्ते कथञ्चन	BR-01-11-168-001a
नैतद्रक्षो भयं यस्मात्पश्यसि त्वमुपस्थितम्	BR-01-11-168-001c
राजा कल्माषपादोऽयं वीर्यवान्प्रथितो भुवि	BR-01-11-168-002a
स एषोऽस्मिन्वनोद्देशे निवसत्यतिभीषणः	BR-01-11-168-002c
गन्धर्व उवाच	BR-01-11-168-003   
तमापतन्तं सम्प्रेक्ष्य वसिष्ठो भगवानृषिः	BR-01-11-168-003a
वारयामास तेजस्वी हुङ्कारेणैव भारत	BR-01-11-168-003c
मन्त्रपूतेन च पुनः स तमभ्युक्ष्य वारिणा	BR-01-11-168-004a
मोक्षयामास वै घोराद्राक्षसाद्राजसत्तमम्	BR-01-11-168-004c
स हि द्वादश वर्षाणि वसिष्ठस्यैव तेजसा	BR-01-11-168-005a
ग्रस्त आसीद्गृहेणेव पर्वकाले दिवाकरः	BR-01-11-168-005c
रक्षसा विप्रमुक्तोऽथ स नृपस्तद्वनं महत्	BR-01-11-168-006a
तेजसा रञ्जयामास सन्ध्याभ्रमिव भास्करः	BR-01-11-168-006c
प्रतिलभ्य ततः सञ्ज्ञामभिवाद्य कृताञ्जलिः	BR-01-11-168-007a
उवाच नृपतिः काले वसिष्ठमृषिसत्तमम्	BR-01-11-168-007c
सौदासोऽहं महाभाग याज्यस्ते द्विजसत्तम	BR-01-11-168-008a
अस्मिन्काले यदिष्टं ते ब्रूहि किं करवाणि ते	BR-01-11-168-008c
वसिष्ठ उवाच	BR-01-11-168-009    
वृत्तमेतद्यथाकालं गच्छ राज्यं प्रशाधि तत्	BR-01-11-168-009a
ब्राह्मणांश्च मनुष्येन्द्र मावमंस्थाः कदाचन	BR-01-11-168-009c
राजोवाच	BR-01-11-168-010    
नावमंस्याम्यहं ब्रह्मन्कदाचिद्ब्राह्मणर्षभान्	BR-01-11-168-010a
त्वन्निदेशे स्थितः शश्वत्पूजयिष्याम्यहं द्विजान्	BR-01-11-168-010c
इक्ष्वाकूणां तु येनाहमनृणः स्यां द्विजोत्तम	BR-01-11-168-011a
तत्त्वत्तः प्राप्तुमिच्छामि वरं वेदविदां वर	BR-01-11-168-011c
अपत्यायेप्सितां मह्यं महिषीं गन्तुमर्हसि	BR-01-11-168-012a
शीलरूपगुणोपेतामिक्ष्वाकुकुलवृद्धये	BR-01-11-168-012c
गन्धर्व उवाच	BR-01-11-168-013    
ददानीत्येव तं तत्र राजानं प्रत्युवाच ह	BR-01-11-168-013a
वसिष्ठः परमेष्वासं सत्यसन्धो द्विजोत्तमः	BR-01-11-168-013c
ततः प्रतिययौ काले वसिष्ठसहितोऽनघ	BR-01-11-168-014a
ख्यातं पुरवरं लोकेष्वयोध्यां मनुजेश्वरः	BR-01-11-168-014c
तं प्रजाः प्रतिमोदन्त्यः सर्वाः प्रत्युद्ययुस्तदा	BR-01-11-168-015a
विपाप्मानं महात्मानं दिवौकस इवेश्वरम्	BR-01-11-168-015c
अचिरात्स मनुष्येन्द्रो नगरीं पुण्यकर्मणाम्	BR-01-11-168-016a
विवेश सहितस्तेन वसिष्ठेन महात्मना	BR-01-11-168-016c
ददृशुस्तं ततो राजन्नयोध्यावासिनो जनाः	BR-01-11-168-017a
पुष्येण सहितं काले दिवाकरमिवोदितम्	BR-01-11-168-017c
स हि तां पूरयामास लक्ष्म्या लक्ष्मीवतां वरः	BR-01-11-168-018a
अयोध्यां व्योम शीतांशुः शरत्काल इवोदितः	BR-01-11-168-018c
संसिक्तमृष्टपन्थानं पताकोच्छ्रयभूषितम्	BR-01-11-168-019a
मनः प्रह्लादयामासा तस्य तत्पुरमुत्तमम्	BR-01-11-168-019c
तुष्टपुष्टजनाकीर्णा सा पुरी कुरुनन्दन	BR-01-11-168-020a
अशोभत तदा तेन शक्रेणेवामरावती	BR-01-11-168-020c
ततः प्रविष्टे राजेन्द्रे तस्मिन्राजनि तां पुरीम्	BR-01-11-168-021a
तस्य राज्ञोऽऽज्ञया देवी वसिष्ठमुपचक्रमे	BR-01-11-168-021c
ऋतावथ महर्षिः स सम्बभूव तया सह	BR-01-11-168-022a
देव्या दिव्येन विधिना वसिष्ठः श्रेष्ठभागृषिः	BR-01-11-168-022c
अथ तस्यां समुत्पन्ने गर्भे स मुनिसत्तमः	BR-01-11-168-023a
राज्ञाभिवादितस्तेन जगाम पुनराश्रमम्	BR-01-11-168-023c
दीर्घकालधृतं गर्भं सुषाव न तु तं यदा	BR-01-11-168-024a
साथ देव्यश्मना कुक्षिं निर्बिभेद तदा स्वकम्	BR-01-11-168-024c
द्वादशेऽथ ततो वर्षे स जज्ञे मनुजर्षभ	BR-01-11-168-025a
अश्मको नाम राजर्षिः पोतनं यो न्यवेशयत्	BR-01-11-168-025c
	
	
	
	
गन्धर्व उवाच	BR-01-11-169-001    
आश्रमस्था ततः पुत्रमदृश्यन्ती व्यजायत	BR-01-11-169-001a
शक्तेः कुलकरं राजन्द्वितीयमिव शक्तिनम्	BR-01-11-169-001c
जातकर्मादिकास्तस्य क्रियाः स मुनिपुङ्गवः	BR-01-11-169-002a
पौत्रस्य भरतश्रेष्ठ चकार भगवान्स्वयम्	BR-01-11-169-002c
परासुश्च यतस्तेन वसिष्ठः स्थापितस्तदा	BR-01-11-169-003a
गर्भस्थेन ततो लोके पराशर इति स्मृतः	BR-01-11-169-003c
अमन्यत स धर्मात्मा वसिष्ठं पितरं तदा	BR-01-11-169-004a
जन्मप्रभृति तस्मिंश्च पितरीव व्यवर्तत	BR-01-11-169-004c
स तात इति विप्रर्षिं वसिष्ठं प्रत्यभाषत	BR-01-11-169-005a
मातुः समक्षं कौन्तेय अदृश्यन्त्याः परन्तप	BR-01-11-169-005c
तातेति परिपूर्णार्थं तस्य तन्मधुरं वचः	BR-01-11-169-006a
अदृश्यन्त्यश्रुपूर्णाक्षी शृण्वन्ती तमुवाच ह	BR-01-11-169-006c
मा तात तात तातेति न ते तातो महामुनिः	BR-01-11-169-007a
रक्षसा भक्षितस्तात तव तातो वनान्तरे	BR-01-11-169-007c
मन्यसे यं तु तातेति नैष तातस्तवानघ	BR-01-11-169-008a
आर्यस्त्वेष पिता तस्य पितुस्तव महात्मनः	BR-01-11-169-008c
स एवमुक्तो दुःखार्तः सत्यवागृषिसत्तमः	BR-01-11-169-009a
सर्वलोकविनाशाय मतिं चक्रे महामनाः	BR-01-11-169-009c
तं तथा निश्चितात्मानं महात्मानं महातपाः	BR-01-11-169-010a
वसिष्ठो वारयामास हेतुना येन तच्छृणु	BR-01-11-169-010c
वसिष्ठ उवाच	BR-01-11-169-011    
कृतवीर्य इति ख्यातो बभूव नृपतिः क्षितौ	BR-01-11-169-011a
याज्यो वेदविदां लोके भृगूणां पार्थिवर्षभः	BR-01-11-169-011c
स तानग्रभुजस्तात धान्येन च धनेन च	BR-01-11-169-012a
सोमान्ते तर्पयामास विपुलेन विशां पतिः	BR-01-11-169-012c
तस्मिन्नृपतिशार्दूले स्वर्यातेऽथ कदाचन	BR-01-11-169-013a
बभूव तत्कुलेयानां द्रव्यकार्यमुपस्थितम्	BR-01-11-169-013c
ते भृगूणां धनं ज्ञात्वा राजानः सर्व एव ह	BR-01-11-169-014a
याचिष्णवोऽभिजग्मुस्तांस्तात भार्गवसत्तमान्	BR-01-11-169-014c
भूमौ तु निदधुः केचिद्भृगवो धनमक्षयम्	BR-01-11-169-015a
ददुः केचिद्द्विजातिभ्यो ज्ञात्वा क्षत्रियतो भयम्	BR-01-11-169-015c
भृगवस्तु ददुः केचित्तेषां वित्तं यथेप्सितम्	BR-01-11-169-016a
क्षत्रियाणां तदा तात कारणान्तरदर्शनात्	BR-01-11-169-016c
ततो महीतलं तात क्षत्रियेण यदृच्छया	BR-01-11-169-017a
खनताधिगतं वित्तं केनचिद्भृगुवेश्मनि	BR-01-11-169-017c
तद्वित्तं ददृशुः सर्वे समेताः क्षत्रियर्षभाः	BR-01-11-169-017e
अवमन्य ततः कोपाद्भृगूंस्ताञ्शरणागतान्	BR-01-11-169-018a
निजघ्नुस्ते महेष्वासाः सर्वांस्तान्निशितैः शरैः	BR-01-11-169-018c
आ गर्भादनुकृन्तन्तश्चेरुश्चैव वसुन्धराम्	BR-01-11-169-018e
तत उच्छिद्यमानेषु भृगुष्वेवं भयात्तदा	BR-01-11-169-019a
भृगुपत्न्यो गिरिं तात हिमवन्तं प्रपेदिरे	BR-01-11-169-019c
तासामन्यतमा गर्भं भयाद्दाधार तैजसम्	BR-01-11-169-020a
ऊरुणैकेन वामोरूर्भर्तुः कुलविवृद्धये	BR-01-11-169-020c
ददृशुर्ब्राह्मणीं तां ते दीप्यमानां स्वतेजसा	BR-01-11-169-020e
अथ गर्भः स भित्त्वोरुं ब्राह्मण्या निर्जगाम ह	BR-01-11-169-021a
मुष्णन्दृष्टीः क्षत्रियाणां मध्याह्न इव भास्करः	BR-01-11-169-021c
ततश्चक्षुर्वियुक्तास्ते गिरिदुर्गेषु बभ्रमुः	BR-01-11-169-021e
ततस्ते मोघसङ्कल्पा भयार्ताः क्षत्रियर्षभाः	BR-01-11-169-022a
ब्राह्मणीं शरणं जग्मुर्दृष्ट्यर्थं तामनिन्दिताम्	BR-01-11-169-022c
ऊचुश्चैनां महाभागां क्षत्रियास्ते विचेतसः	BR-01-11-169-023a
ज्योतिःप्रहीणा दुःखार्ताः शान्तार्चिष इवाग्नयः	BR-01-11-169-023c
भगवत्याः प्रसादेन गच्छेत्क्षत्रं सचक्षुषम्	BR-01-11-169-024a
उपारम्य च गच्छेम सहिताः पापकर्मणः	BR-01-11-169-024c
सपुत्रा त्वं प्रसादं नः सर्वेषां कर्तुमर्हसि	BR-01-11-169-025a
पुनर्दृष्टिप्रदानेन राज्ञः सन्त्रातुमर्हसि	BR-01-11-169-025c
	
	
	
	
ब्राह्मण्युवाच	BR-01-11-170-001    
नाहं गृह्णामि वस्तात दृष्टीर्नास्ति रुषान्विता	BR-01-11-170-001a
अयं तु भार्गवो नूनमूरुजः कुपितोऽद्य वः	BR-01-11-170-001c
तेन चक्षूंषि वस्तात नूनं कोपान्महात्मना	BR-01-11-170-002a
स्मरता निहतान्बन्धूनादत्तानि न संशयः	BR-01-11-170-002c
गर्भानपि यदा यूयं भृगूणां घ्नत पुत्रकाः	BR-01-11-170-003a
तदायमूरुणा गर्भो मया वर्षशतं धृतः	BR-01-11-170-003c
षडङ्गश्चाखिलो वेद इमं गर्भस्थमेव हि	BR-01-11-170-004a
विवेश भृगुवंशस्य भूयः प्रियचिकीर्षया	BR-01-11-170-004c
सोऽयं पितृवधान्नूनं क्रोधाद्वो हन्तुमिच्छति	BR-01-11-170-005a
तेजसा यस्य दिव्येन चक्षूंषि मुषितानि वः	BR-01-11-170-005c
तमिमं तात याचध्वमौर्वं मम सुतोत्तमम्	BR-01-11-170-006a
अयं वः प्रणिपातेन तुष्टो दृष्टीर्विमोक्ष्यति	BR-01-11-170-006c
गन्धर्व उवाच	BR-01-11-170-007    
एवमुक्तास्ततः सर्वे राजानस्ते तमूरुजम्	BR-01-11-170-007a
ऊचुः प्रसीदेति तदा प्रसादं च चकार सः	BR-01-11-170-007c
अनेनैव च विख्यातो नाम्ना लोकेषु सत्तमः	BR-01-11-170-008a
स और्व इति विप्रर्षिरूरुं भित्त्वा व्यजायत	BR-01-11-170-008c
चक्षूंषि प्रतिलभ्याथ प्रतिजग्मुस्ततो नृपाः	BR-01-11-170-009a
भार्गवस्तु मुनिर्मेने सर्वलोकपराभवम्	BR-01-11-170-009c
स चक्रे तात लोकानां विनाशाय महामनाः	BR-01-11-170-010a
सर्वेषामेव कार्त्स्न्येन मनः प्रवणमात्मनः	BR-01-11-170-010c
इच्छन्नपचितिं कर्तुं भृगूणां भृगुसत्तमः	BR-01-11-170-011a
सर्वलोकविनाशाय तपसा महतैधितः	BR-01-11-170-011c
तापयामास लोकान्स सदेवासुरमानुषान्	BR-01-11-170-012a
तपसोग्रेण महता नन्दयिष्यन्पितामहान्	BR-01-11-170-012c
ततस्तं पितरस्तात विज्ञाय भृगुसत्तमम्	BR-01-11-170-013a
पितृलोकादुपागम्य सर्व ऊचुरिदं वचः	BR-01-11-170-013c
और्व दृष्टः प्रभावस्ते तपसोग्रस्य पुत्रक	BR-01-11-170-014a
प्रसादं कुरु लोकानां नियच्छ क्रोधमात्मनः	BR-01-11-170-014c
नानीशैर्हि तदा तात भृगुभिर्भावितात्मभिः	BR-01-11-170-015a
वधोऽभ्युपेक्षितः सर्वैः क्षत्रियाणां विहिंसताम्	BR-01-11-170-015c
आयुषा हि प्रकृष्टेन यदा नः खेद आविशत्	BR-01-11-170-016a
तदास्माभिर्वधस्तात क्षत्रियैरीप्सितः स्वयम्	BR-01-11-170-016c
निखातं तद्धि वै वित्तं केनचिद्भृगुवेश्मनि	BR-01-11-170-017a
वैरायैव तदा न्यस्तं क्षत्रियान्कोपयिष्णुभिः	BR-01-11-170-017c
किं हि वित्तेन नः कार्यं स्वर्गेप्सूनां द्विजर्षभ	BR-01-11-170-017e
यदा तु मृत्युरादातुं न नः शक्नोति सर्वशः	BR-01-11-170-018a
तदास्माभिरयं दृष्ट उपायस्तात सम्मतः	BR-01-11-170-018c
आत्महा च पुमांस्तात न लोकाँल्लभते शुभान्	BR-01-11-170-019a
ततोऽस्माभिः समीक्ष्यैवं नात्मनात्मा विनाशितः	BR-01-11-170-019c
न चैतन्नः प्रियं तात यदिदं कर्तुमिच्छसि	BR-01-11-170-020a
नियच्छेदं मनः पापात्सर्वलोकपराभवात्	BR-01-11-170-020c
न हि नः क्षत्रियाः केचिन्न लोकाः सप्त पुत्रक	BR-01-11-170-021a
दूषयन्ति तपस्तेजः क्रोधमुत्पतितं जहि	BR-01-11-170-021c
	
	
	
	
और्व उवाच	BR-01-11-171-001    
उक्तवानस्मि यां क्रोधात्प्रतिज्ञां पितरस्तदा	BR-01-11-171-001a
सर्वलोकविनाशाय न सा मे वितथा भवेत्	BR-01-11-171-001c
वृथारोषप्रतिज्ञो हि नाहं जीवितुमुत्सहे	BR-01-11-171-002a
अनिस्तीर्णो हि मां रोषो दहेदग्निरिवारणिम्	BR-01-11-171-002c
यो हि कारणतः क्रोधं सञ्जातं क्षन्तुमर्हति	BR-01-11-171-003a
नालं स मनुजः सम्यक्त्रिवर्गं परिरक्षितुम्	BR-01-11-171-003c
अशिष्टानां नियन्ता हि शिष्टानां परिरक्षता	BR-01-11-171-004a
स्थाने रोषः प्रयुक्तः स्यान्नृपैः स्वर्गजिगीषुभिः	BR-01-11-171-004c
अश्रौषमहमूरुस्थो गर्भशय्यागतस्तदा	BR-01-11-171-005a
आरावं मातृवर्गस्य भृगूणां क्षत्रियैर्वधे	BR-01-11-171-005c
सामरैर्हि यदा लोकैर्भृगूणां क्षत्रियाधमैः	BR-01-11-171-006a
आगर्भोत्सादनं क्षान्तं तदा मां मन्युराविषत्	BR-01-11-171-006c
आपूर्णकोशाः किल मे मातरः पितरस्तथा	BR-01-11-171-007a
भयात्सर्वेषु लोकेषु नाधिजग्मुः परायणम्	BR-01-11-171-007c
तान्भृगूणां तदा दारान्कश्चिन्नाभ्यवपद्यत	BR-01-11-171-008a
यदा तदा दधारेयमूरुणैकेन मां शुभा	BR-01-11-171-008c
प्रतिषेद्धा हि पापस्य यदा लोकेषु विद्यते	BR-01-11-171-009a
तदा सर्वेषु लोकेषु पापकृन्नोपपद्यते	BR-01-11-171-009c
यदा तु प्रतिषेद्धारं पापो न लभते क्वचित्	BR-01-11-171-010a
तिष्ठन्ति बहवो लोके तदा पापेषु कर्मसु	BR-01-11-171-010c
जानन्नपि च यः पापं शक्तिमान्न नियच्छति	BR-01-11-171-011a
ईशः सन्सोऽपि तेनैव कर्मणा सम्प्रयुज्यते	BR-01-11-171-011c
राजभिश्चेश्वरैश्चैव यदि वै पितरो मम	BR-01-11-171-012a
शक्तैर्न शकिता त्रातुमिष्टं मत्वेह जीवितम्	BR-01-11-171-012c
अत एषामहं क्रुद्धो लोकानामीश्वरोऽद्य सन्	BR-01-11-171-013a
भवतां तु वचो नाहमलं समतिवर्तितुम्	BR-01-11-171-013c
मम चापि भवेदेतदीश्वरस्य सतो महत्	BR-01-11-171-014a
उपेक्षमाणस्य पुनर्लोकानां किल्बिषाद्भयम्	BR-01-11-171-014c
यश्चायं मन्युजो मेऽग्निर्लोकानादातुमिच्छति	BR-01-11-171-015a
दहेदेष च मामेव निगृहीतः स्वतेजसा	BR-01-11-171-015c
भवतां च विजानामि सर्वलोकहितेप्सुताम्	BR-01-11-171-016a
तस्माद्विदध्वं यच्छ्रेयो लोकानां मम चेश्वराः	BR-01-11-171-016c
पितर ऊचुः	BR-01-11-171-017    
य एष मन्युजस्तेऽग्निर्लोकानादातुमिच्छति	BR-01-11-171-017a
अप्सु तं मुञ्च भद्रं ते लोका ह्यप्सु प्रतिष्ठिताः	BR-01-11-171-017c
आपोमयाः सर्वरसाः सर्वमापोमयं जगत्	BR-01-11-171-018a
तस्मादप्सु विमुञ्चेमं क्रोधाग्निं द्विजसत्तम	BR-01-11-171-018c
अयं तिष्ठतु ते विप्र यदीच्छसि महोदधौ	BR-01-11-171-019a
मन्युजोऽग्निर्दहन्नापो लोका ह्यापोमयाः स्मृताः	BR-01-11-171-019c
एवं प्रतिज्ञा सत्येयं तवानघ भविष्यति	BR-01-11-171-020a
न चैव सामरा लोका गमिष्यन्ति पराभवम्	BR-01-11-171-020c
वसिष्ठ उवाच	BR-01-11-171-021    
ततस्तं क्रोधजं तात और्वोऽग्निं वरुणालये	BR-01-11-171-021a
उत्ससर्ज स चैवाप उपयुङ्क्ते महोदधौ	BR-01-11-171-021c
महद्धयशिरो भूत्वा यत्तद्वेदविदो विदुः	BR-01-11-171-022a
तमग्निमुद्गिरन्वक्त्रात्पिबत्यापो महोदधौ	BR-01-11-171-022c
तस्मात्त्वमपि भद्रं ते न लोकान्हन्तुमर्हसि	BR-01-11-171-023a
पराशर परान्धर्माञ्जानञ्ज्ञानवतां वर	BR-01-11-171-023c
	
	
	
गन्धर्व उवाच	BR-01-11-172-001    
एवमुक्तः स विप्रर्षिर्वसिष्ठेन महात्मना	BR-01-11-172-001a
न्ययच्छदात्मनः कोपं सर्वलोकपराभवात्	BR-01-11-172-001c
ईजे च स महातेजाः सर्ववेदविदां वरः	BR-01-11-172-002a
ऋषी राक्षससत्रेण शाक्तेयोऽथ पराशरः	BR-01-11-172-002c
ततो वृद्धांश्च बालांश्च राक्षसान्स महामुनिः	BR-01-11-172-003a
ददाह वितते यज्ञे शक्तेर्वधमनुस्मरन्	BR-01-11-172-003c
न हि तं वारयामास वसिष्ठो रक्षसां वधात्	BR-01-11-172-004a
द्वितीयामस्य मा भाङ्क्षं प्रतिज्ञामिति निश्चयात्	BR-01-11-172-004c
त्रयाणां पावकानां स सत्रे तस्मिन्महामुनिः	BR-01-11-172-005a
आसीत्पुरस्ताद्दीप्तानां चतुर्थ इव पावकः	BR-01-11-172-005c
तेन यज्ञेन शुभ्रेण हूयमानेन युक्तितः	BR-01-11-172-006a
तद्विदीपितमाकाशं सूर्येणेव घनात्यये	BR-01-11-172-006c
तं वसिष्ठादयः सर्वे मुनयस्तत्र मेनिरे	BR-01-11-172-007a
तेजसा दिवि दीप्यन्तं द्वितीयमिव भास्करम्	BR-01-11-172-007c
ततः परमदुष्प्रापमन्यैर्ऋषिरुदारधीः	BR-01-11-172-008a
समापिपयिषुः सत्रं तमत्रिः समुपागमत्	BR-01-11-172-008c
तथा पुलस्त्यः पुलहः क्रतुश्चैव महाक्रतुम्	BR-01-11-172-009a
उपाजग्मुरमित्रघ्न रक्षसां जीवितेप्सया	BR-01-11-172-009c
पुलस्त्यस्तु वधात्तेषां रक्षसां भरतर्षभ	BR-01-11-172-010a
उवाचेदं वचः पार्थ पराशरमरिन्दमम्	BR-01-11-172-010c
कच्चित्तातापविघ्नं ते कच्चिन्नन्दसि पुत्रक	BR-01-11-172-011a
अजानतामदोषाणां सर्वेषां रक्षसां वधात्	BR-01-11-172-011c
प्रजोच्छेदमिमं मह्यं सर्वं सोमपसत्तम	BR-01-11-172-012a
अधर्मिष्ठं वरिष्ठः सन्कुरुषे त्वं पराशर	BR-01-11-172-012c
राजा कल्माषपादश्च दिवमारोढुमिच्छति	BR-01-11-172-012e
ये च शक्त्यवराः पुत्रा वसिष्ठस्य महामुनेः	BR-01-11-172-013a
ते च सर्वे मुदा युक्ता मोदन्ते सहिताः सुरैः	BR-01-11-172-013c
सर्वमेतद्वसिष्ठस्य विदितं वै महामुने	BR-01-11-172-013e
रक्षसां च समुच्छेद एष तात तपस्विनाम्	BR-01-11-172-014a
निमित्तभूतस्त्वं चात्र क्रतौ वासिष्ठनन्दन	BR-01-11-172-014c
स सत्रं मुञ्च भद्रं ते समाप्तमिदमस्तु ते	BR-01-11-172-014e
एवमुक्तः पुलस्त्येन वसिष्ठेन च धीमता	BR-01-11-172-015a
तदा समापयामास सत्रं शाक्तिः पराशरः	BR-01-11-172-015c
सर्वराक्षससत्राय सम्भृतं पावकं मुनिः	BR-01-11-172-016a
उत्तरे हिमवत्पार्श्वे उत्ससर्ज महावने	BR-01-11-172-016c
स तत्राद्यापि रक्षांसि वृक्षानश्मान एव च	BR-01-11-172-017a
भक्षयन्दृश्यते वह्निः सदा पर्वणि पर्वणि	BR-01-11-172-017c
	
	
	
	
अर्जुन उवाच	BR-01-11-173-001    
राज्ञा कल्माषपादेन गुरौ ब्रह्मविदां वरे	BR-01-11-173-001a
कारणं किं पुरस्कृत्य भार्या वै सन्नियोजिता	BR-01-11-173-001c
जानता च परं धर्मं लोक्यं तेन महात्मना	BR-01-11-173-002a
अगम्यागमनं कस्माद्वसिष्ठेन महात्मना	BR-01-11-173-002c
कृतं तेन पुरा सर्वं वक्तुमर्हसि पृच्छतः	BR-01-11-173-002e
गन्धर्व उवाच	BR-01-11-173-003    
धनञ्जय निबोधेदं यन्मां त्वं परिपृच्छसि	BR-01-11-173-003a
वसिष्ठं प्रति दुर्धर्षं तथामित्रसहं नृपम्	BR-01-11-173-003c
कथितं ते मया पूर्वं यथा शप्तः स पार्थिवः	BR-01-11-173-004a
शक्तिना भरतश्रेष्ठ वासिष्ठेन महात्मना	BR-01-11-173-004c
स तु शापवशं प्राप्तः क्रोधपर्याकुलेक्षणः	BR-01-11-173-005a
निर्जगाम पुराद्राजा सहदारः परन्तपः	BR-01-11-173-005c
अरण्यं निर्जनं गत्वा सदारः परिचक्रमे	BR-01-11-173-006a
नानामृगगणाकीर्णं नानासत्त्वसमाकुलम्	BR-01-11-173-006c
नानागुल्मलताच्छन्नं नानाद्रुमसमावृतम्	BR-01-11-173-007a
अरण्यं घोरसन्नादं शापग्रस्तः परिभ्रमन्	BR-01-11-173-007c
स कदाचित्क्षुधाविष्टो मृगयन्भक्षमात्मनः	BR-01-11-173-008a
ददर्श सुपरिक्लिष्टः कस्मिंश्चिद्वननिर्झरे	BR-01-11-173-008c
ब्राह्मणीं ब्राह्मणं चैव मैथुनायोपसङ्गतौ	BR-01-11-173-008e
तौ समीक्ष्य तु वित्रस्तावकृतार्थौ प्रधावितौ	BR-01-11-173-009a
तयोश्च द्रवतोर्विप्रं जगृहे नृपतिर्बलात्	BR-01-11-173-009c
दृष्ट्वा गृहीतं भर्तारमथ ब्राह्मण्यभाषत	BR-01-11-173-010a
शृणु राजन्वचो मह्यं यत्त्वां वक्ष्यामि सुव्रत	BR-01-11-173-010c
आदित्यवंशप्रभवस्त्वं हि लोकपरिश्रुतः	BR-01-11-173-011a
अप्रमत्तः स्थितो धर्मे गुरुशुश्रूषणे रतः	BR-01-11-173-011c
शापं प्राप्तोऽसि दुर्धर्ष न पापं कर्तुमर्हसि	BR-01-11-173-012a
ऋतुकाले तु सम्प्राप्ते भर्त्रास्म्यद्य समागता	BR-01-11-173-012c
अकृतार्था ह्यहं भर्त्रा प्रसवार्थश्च मे महान्	BR-01-11-173-013a
प्रसीद नृपतिश्रेष्ठ भर्ता मेऽयं विसृज्यताम्	BR-01-11-173-013c
एवं विक्रोशमानायास्तस्याः स सुनृशंसकृत्	BR-01-11-173-014a
भर्तारं भक्षयामास व्याघ्रो मृगमिवेप्सितम्	BR-01-11-173-014c
तस्याः क्रोधाभिभूताया यदश्रु न्यपतद्भुवि	BR-01-11-173-015a
सोऽग्निः समभवद्दीप्तस्तं च देशं व्यदीपयत्	BR-01-11-173-015c
ततः सा शोकसन्तप्ता भर्तृव्यसनदुःखिता	BR-01-11-173-016a
कल्माषपादं राजर्षिमशपद्ब्राह्मणी रुषा	BR-01-11-173-016c
यस्मान्ममाकृतार्थायास्त्वया क्षुद्र नृशंसवत्	BR-01-11-173-017a
प्रेक्षन्त्या भक्षितो मेऽद्य प्रभुर्भर्ता महायशाः	BR-01-11-173-017c
तस्मात्त्वमपि दुर्बुद्धे मच्छापपरिविक्षतः	BR-01-11-173-018a
पत्नीमृतावनुप्राप्य सद्यस्त्यक्ष्यसि जीवितम्	BR-01-11-173-018c
यस्य चर्षेर्वसिष्ठस्य त्वया पुत्रा विनाशिताः	BR-01-11-173-019a
तेन सङ्गम्य ते भार्या तनयं जनयिष्यति	BR-01-11-173-019c
स ते वंशकरः पुत्रो भविष्यति नृपाधम	BR-01-11-173-019e
एवं शप्त्वा तु राजानं सा तमाङ्गिरसी शुभा	BR-01-11-173-020a
तस्यैव सन्निधौ दीप्तं प्रविवेश हुताशनम्	BR-01-11-173-020c
वसिष्ठश्च महाभागः सर्वमेतदपश्यत	BR-01-11-173-021a
ज्ञानयोगेन महता तपसा च परन्तप	BR-01-11-173-021c
मुक्तशापश्च राजर्षिः कालेन महता ततः	BR-01-11-173-022a
ऋतुकालेऽभिपतितो मदयन्त्या निवारितः	BR-01-11-173-022c
न हि सस्मार नृपतिस्तं शापं शापमोहितः	BR-01-11-173-023a
देव्याः सोऽथ वचः श्रुत्वा स तस्या नृपसत्तमः	BR-01-11-173-023c
तं च शापमनुस्मृत्य पर्यतप्यद्भृशं तदा	BR-01-11-173-023e
एतस्मात्कारणाद्राजा वसिष्ठं सन्न्ययोजयत्	BR-01-11-173-024a
स्वदारे भरतश्रेष्ठ शापदोषसमन्वितः	BR-01-11-173-024c
	
	
अर्जुन उवाच	BR-01-12-174-001    
अस्माकमनुरूपो वै यः स्याद्गन्धर्व वेदवित्	BR-01-12-174-001a
पुरोहितस्तमाचक्ष्व सर्वं हि विदितं तव	BR-01-12-174-001c
गन्धर्व उवाच	BR-01-12-174-002    
यवीयान्देवलस्यैष वने भ्राता तपस्यति	BR-01-12-174-002a
धौम्य उत्कोचके तीर्थे तं वृणुध्वं यदीच्छथ	BR-01-12-174-002c
वैशम्पायन उवाच	BR-01-12-174-003    
ततोऽर्जुनोऽस्त्रमाग्नेयं प्रददौ तद्यथाविधि	BR-01-12-174-003a
गन्धर्वाय तदा प्रीतो वचनं चेदमब्रवीत्	BR-01-12-174-003c
त्वय्येव तावत्तिष्ठन्तु हया गन्धर्वसत्तम	BR-01-12-174-004a
कर्मकाले ग्रहीष्यामि स्वस्ति तेऽस्त्विति चाब्रवीत्	BR-01-12-174-004c
तेऽन्योन्यमभिसम्पूज्य गन्धर्वः पाण्डवाश्च ह	BR-01-12-174-005a
रम्याद्भागीरथीकच्छाद्यथाकामं प्रतस्थिरे	BR-01-12-174-005c
तत उत्कोचकं तीर्थं गत्वा धौम्याश्रमं तु ते	BR-01-12-174-006a
तं वव्रुः पाण्डवा धौम्यं पौरोहित्याय भारत	BR-01-12-174-006c
तान्धौम्यः प्रतिजग्राह सर्ववेदविदां वरः	BR-01-12-174-007a
पाद्येन फलमूलेन पौरोहित्येन चैव ह	BR-01-12-174-007c
ते तदाशंसिरे लब्धां श्रियं राज्यं च पाण्डवाः	BR-01-12-174-008a
तं ब्राह्मणं पुरस्कृत्य पाञ्चाल्याश्च स्वयंवरम्	BR-01-12-174-008c
मातृषष्ठास्तु ते तेन गुरुणा सङ्गतास्तदा	BR-01-12-174-009a
नाथवन्तमिवात्मानं मेनिरे भरतर्षभाः	BR-01-12-174-009c
स हि वेदार्थतत्त्वज्ञस्तेषां गुरुरुदारधीः	BR-01-12-174-010a
तेन धर्मविदा पार्था याज्याः सर्वविदा कृताः	BR-01-12-174-010c
वीरांस्तु स हि तान्मेने प्राप्तराज्यान्स्वधर्मतः	BR-01-12-174-011a
बुद्धिवीर्यबलोत्साहैर्युक्तान्देवानिवापरान्	BR-01-12-174-011c
कृतस्वस्त्ययनास्तेन ततस्ते मनुजाधिपाः	BR-01-12-174-012a
मेनिरे सहिता गन्तुं पाञ्चाल्यास्तं स्वयंवरम्	BR-01-12-174-012c
	
	
	
वैशम्पायन उवाच	BR-01-12-175-001    
ततस्ते नरशार्दूला भ्रातरः पञ्च पाण्डवाः	BR-01-12-175-001a
प्रययुर्द्रौपदीं द्रष्टुं तं च देवमहोत्सवम्	BR-01-12-175-001c
ते प्रयाता नरव्याघ्रा मात्रा सह परन्तपाः	BR-01-12-175-002a
ब्राह्मणान्ददृशुर्मार्गे गच्छतः सगणान्बहून्	BR-01-12-175-002c
तानूचुर्ब्राह्मणा राजन्पाण्डवान्ब्रह्मचारिणः	BR-01-12-175-003a
क्व भवन्तो गमिष्यन्ति कुतो वागच्छतेति ह	BR-01-12-175-003c
युधिष्ठिर उवाच	BR-01-12-175-004    
आगतानेकचक्रायाः सोदर्यान्देवदर्शिनः	BR-01-12-175-004a
भवन्तो हि विजानन्तु सहितान्मातृचारिणः	BR-01-12-175-004c
ब्राह्मणा ऊचुः	BR-01-12-175-005    
गच्छताद्यैव पाञ्चालान्द्रुपदस्य निवेशनम्	BR-01-12-175-005a
स्वयंवरो महांस्तत्र भविता सुमहाधनः	BR-01-12-175-005c
एकसार्थं प्रयाताः स्मो वयमप्यत्र गामिनः	BR-01-12-175-006a
तत्र ह्यद्भुतसङ्काशो भविता सुमहोत्सवः	BR-01-12-175-006c
यज्ञसेनस्य दुहिता द्रुपदस्य महात्मनः	BR-01-12-175-007a
वेदीमध्यात्समुत्पन्ना पद्मपत्रनिभेक्षणा	BR-01-12-175-007c
दर्शनीयानवद्याङ्गी सुकुमारी मनस्विनी	BR-01-12-175-008a
धृष्टद्युम्नस्य भगिनी द्रोणशत्रोः प्रतापिनः	BR-01-12-175-008c
यो जातः कवची खड्गी सशरः सशरासनः	BR-01-12-175-009a
सुसमिद्धे महाबाहुः पावके पावकप्रभः	BR-01-12-175-009c
स्वसा तस्यानवद्याङ्गी द्रौपदी तनुमध्यमा	BR-01-12-175-010a
नीलोत्पलसमो गन्धो यस्याः क्रोशात्प्रवायति	BR-01-12-175-010c
तां यज्ञसेनस्य सुतां स्वयंवरकृतक्षणाम्	BR-01-12-175-011a
गच्छामहे वयं द्रष्टुं तं च देवमहोत्सवम्	BR-01-12-175-011c
राजानो राजपुत्राश्च यज्वानो भूरिदक्षिणाः	BR-01-12-175-012a
स्वाध्यायवन्तः शुचयो महात्मानो यतव्रताः	BR-01-12-175-012c
तरुणा दर्शनीयाश्च नानादेशसमागताः	BR-01-12-175-013a
महारथाः कृतास्त्राश्च समुपैष्यन्ति भूमिपाः	BR-01-12-175-013c
ते तत्र विविधान्दायान्विजयार्थं नरेश्वराः	BR-01-12-175-014a
प्रदास्यन्ति धनं गाश्च भक्ष्यं भोज्यं च सर्वशः	BR-01-12-175-014c
प्रतिगृह्य च तत्सर्वं दृष्ट्वा चैव स्वयंवरम्	BR-01-12-175-015a
अनुभूयोत्सवं चैव गमिष्यामो यथेप्सितम्	BR-01-12-175-015c
नटा वैतालिकाश्चैव नर्तकाः सूतमागधाः	BR-01-12-175-016a
नियोधकाश्च देशेभ्यः समेष्यन्ति महाबलाः	BR-01-12-175-016c
एवं कौतूहलं कृत्वा दृष्ट्वा च प्रतिगृह्य च	BR-01-12-175-017a
सहास्माभिर्महात्मानः पुनः प्रतिनिवर्त्स्यथ	BR-01-12-175-017c
दर्शनीयांश्च वः सर्वान्देवरूपानवस्थितान्	BR-01-12-175-018a
समीक्ष्य कृष्णा वरयेत्सङ्गत्यान्यतमं वरम्	BR-01-12-175-018c
अयं भ्राता तव श्रीमान्दर्शनीयो महाभुजः	BR-01-12-175-019a
नियुध्यमानो विजयेत्सङ्गत्या द्रविणं बहु	BR-01-12-175-019c
युधिष्ठिर उवाच	BR-01-12-175-020  
परमं भो गमिष्यामो द्रष्टुं देवमहोत्सवम्	BR-01-12-175-020a
भवद्भिः सहिताः सर्वे कन्यायास्तं स्वयंवरम्	BR-01-12-175-020c
	
	
वैशम्पायन उवाच	BR-01-12-176-001    
एवमुक्ताः प्रयातास्ते पाण्डवा जनमेजय	BR-01-12-176-001a
राज्ञा दक्षिणपाञ्चालान्द्रुपदेनाभिरक्षितान्	BR-01-12-176-001c
ततस्ते तं महात्मानं शुद्धात्मानमकल्मषम्	BR-01-12-176-002a
ददृशुः पाण्डवा राजन्पथि द्वैपायनं तदा	BR-01-12-176-002c
तस्मै यथावत्सत्कारं कृत्वा तेन च सान्त्विताः	BR-01-12-176-003a
कथान्ते चाभ्यनुज्ञाताः प्रययुर्द्रुपदक्षयम्	BR-01-12-176-003c
पश्यन्तो रमणीयानि वनानि च सरांसि च	BR-01-12-176-004a
तत्र तत्र वसन्तश्च शनैर्जग्मुर्महारथाः	BR-01-12-176-004c
स्वाध्यायवन्तः शुचयो मधुराः प्रियवादिनः	BR-01-12-176-005a
आनुपूर्व्येण सम्प्राप्ताः पाञ्चालान्कुरुनन्दनाः	BR-01-12-176-005c
ते तु दृष्ट्वा पुरं तच्च स्कन्धावारं च पाण्डवाः	BR-01-12-176-006a
कुम्भकारस्य शालायां निवेशं चक्रिरे तदा	BR-01-12-176-006c
तत्र भैक्षं समाजह्रुर्ब्राह्मीं वृत्तिं समाश्रिताः	BR-01-12-176-007a
तांश्च प्राप्तांस्तदा वीराञ्जज्ञिरे न नराः क्वचित्	BR-01-12-176-007c
यज्ञसेनस्य कामस्तु पाण्डवाय किरीटिने	BR-01-12-176-008a
कृष्णां दद्यामिति सदा न चैतद्विवृणोति सः	BR-01-12-176-008c
सोऽन्वेषमाणः कौन्तेयान्पाञ्चाल्यो जनमेजय	BR-01-12-176-009a
दृढं धनुरनायम्यं कारयामास भारत	BR-01-12-176-009c
यन्त्रं वैहायसं चापि कारयामास कृत्रिमम्	BR-01-12-176-010a
तेन यन्त्रेण सहितं राजा लक्ष्यं च काञ्चनम्	BR-01-12-176-010c
द्रुपद उवाच	BR-01-12-176-011  
इदं सज्यं धनुः कृत्वा सज्येनानेन सायकैः	BR-01-12-176-011a
अतीत्य लक्ष्यं यो वेद्धा स लब्धा मत्सुतामिति	BR-01-12-176-011c
वैशम्पायन उवाच	BR-01-12-176-012  
इति स द्रुपदो राजा सर्वतः समघोषयत्	BR-01-12-176-012a
तच्छ्रुत्वा पार्थिवाः सर्वे समीयुस्तत्र भारत	BR-01-12-176-012c
ऋषयश्च महात्मानः स्वयंवरदिदृक्षया	BR-01-12-176-013a
दुर्योधनपुरोगाश्च सकर्णाः कुरवो नृप	BR-01-12-176-013c
ब्राह्मणाश्च महाभागा देशेभ्यः समुपागमन्	BR-01-12-176-014a
तेऽभ्यर्चिता राजगणा द्रुपदेन महात्मना	BR-01-12-176-014c
ततः पौरजनाः सर्वे सागरोद्धूतनिःस्वनाः	BR-01-12-176-015a
शिशुमारपुरं प्राप्य न्यविशंस्ते च पार्थिवाः	BR-01-12-176-015c
प्रागुत्तरेण नगराद्भूमिभागे समे शुभे	BR-01-12-176-016a
समाजवाटः शुशुभे भवनैः सर्वतो वृतः	BR-01-12-176-016c
प्राकारपरिखोपेतो द्वारतोरणमण्डितः	BR-01-12-176-017a
वितानेन विचित्रेण सर्वतः समवस्तृतः	BR-01-12-176-017c
तूर्यौघशतसङ्कीर्णः परार्ध्यागुरुधूपितः	BR-01-12-176-018a
चन्दनोदकसिक्तश्च माल्यदामैश्च शोभितः	BR-01-12-176-018c
कैलासशिखरप्रख्यैर्नभस्तलविलेखिभिः	BR-01-12-176-019a
सर्वतः संवृतैर्नद्धः प्रासादैः सुकृतोच्छ्रितैः	BR-01-12-176-019c
सुवर्णजालसंवीतैर्मणिकुट्टिमभूषितैः	BR-01-12-176-020a
सुखारोहणसोपानैर्महासनपरिच्छदैः	BR-01-12-176-020c
अग्राम्यसमवच्छन्नैरगुरूत्तमवासितैः	BR-01-12-176-021a
हंसाच्छवर्णैर्बहुभिरायोजनसुगन्धिभिः	BR-01-12-176-021c
असम्बाधशतद्वारैः शयनासनशोभितैः	BR-01-12-176-022a
बहुधातुपिनद्धाङ्गैर्हिमवच्छिखरैरिव	BR-01-12-176-022c
तत्र नानाप्रकारेषु विमानेषु स्वलङ्कृताः	BR-01-12-176-023a
स्पर्धमानास्तदान्योन्यं निषेदुः सर्वपार्थिवाः	BR-01-12-176-023c
तत्रोपविष्टान्ददृशुर्महासत्त्वपराक्रमान्	BR-01-12-176-024a
राजसिंहान्महाभागान्कृष्णागुरुविभूषितान्	BR-01-12-176-024c
महाप्रसादान्ब्रह्मण्यान्स्वराष्ट्रपरिरक्षिणः	BR-01-12-176-025a
प्रियान्सर्वस्य लोकस्य सुकृतैः कर्मभिः शुभैः	BR-01-12-176-025c
मञ्चेषु च परार्ध्येषु पौरजानपदा जनाः	BR-01-12-176-026a
कृष्णादर्शनतुष्ट्यर्थं सर्वतः समुपाविशन्	BR-01-12-176-026c
ब्राह्मणैस्ते च सहिताः पाण्डवाः समुपाविशन्	BR-01-12-176-027a
ऋद्धिं पाञ्चालराजस्य पश्यन्तस्तामनुत्तमाम्	BR-01-12-176-027c
ततः समाजो ववृधे स राजन्दिवसान्बहून्	BR-01-12-176-028a
रत्नप्रदानबहुलः शोभितो नटनर्तकैः	BR-01-12-176-028c
वर्तमाने समाजे तु रमणीयेऽह्नि षोडशे	BR-01-12-176-029a
आप्लुताङ्गी सुवसना सर्वाभरणभूषिता	BR-01-12-176-029c
वीरकांस्यमुपादाय काञ्चनं समलङ्कृतम्	BR-01-12-176-030a
अवतीर्णा ततो रङ्गं द्रौपदी भरतर्षभ	BR-01-12-176-030c
पुरोहितः सोमकानां मन्त्रविद्ब्राह्मणः शुचिः	BR-01-12-176-031a
परिस्तीर्य जुहावाग्निमाज्येन विधिना तदा	BR-01-12-176-031c
स तर्पयित्वा ज्वलनं ब्राह्मणान्स्वस्ति वाच्य च	BR-01-12-176-032a
वारयामास सर्वाणि वादित्राणि समन्ततः	BR-01-12-176-032c
निःशब्दे तु कृते तस्मिन्धृष्टद्युम्नो विशां पते	BR-01-12-176-033a
रङ्गमध्यगतस्तत्र मेघगम्भीरया गिरा	BR-01-12-176-033c
वाक्यमुच्चैर्जगादेदं श्लक्ष्णमर्थवदुत्तमम्	BR-01-12-176-033e
इदं धनुर्लक्ष्यमिमे च बाणाः शृण्वन्तु मे पार्थिवाः सर्व एव	BR-01-12-176-034a
यन्त्रच्छिद्रेणाभ्यतिक्रम्य लक्ष्यं समर्पयध्वं खगमैर्दशार्धैः	BR-01-12-176-034c
एतत्कर्ता कर्म सुदुष्करं यः कुलेन रूपेण बलेन युक्तः	BR-01-12-176-035a
तस्याद्य भार्या भगिनी ममेयं कृष्णा भवित्री न मृषा ब्रवीमि	BR-01-12-176-035c
तानेवमुक्त्वा द्रुपदस्य पुत्रः पश्चादिदं द्रौपदीमभ्युवाच	BR-01-12-176-036a
नाम्ना च गोत्रेण च कर्मणा च सङ्कीर्तयंस्तान्नृपतीन्समेतान्	BR-01-12-176-036c
	
	
	
धृष्टद्युम्न उवाच	BR-01-12-177-001  
दुर्योधनो दुर्विषहो दुर्मुखो दुष्प्रधर्षणः	BR-01-12-177-001a
विविंशतिर्विकर्णश्च सहो दुःशासनः समः	BR-01-12-177-001c
युयुत्सुर्वातवेगश्च भीमवेगधरस्तथा	BR-01-12-177-002a
उग्रायुधो बलाकी च कनकायुर्विरोचनः	BR-01-12-177-002c
सुकुण्डलश्चित्रसेनः सुवर्चाः कनकध्वजः	BR-01-12-177-003a
नन्दको बाहुशाली च कुण्डजो विकटस्तथा	BR-01-12-177-003c
एते चान्ये च बहवो धार्तराष्ट्रा महाबलाः	BR-01-12-177-004a
कर्णेन सहिता वीरास्त्वदर्थं समुपागताः	BR-01-12-177-004c
शतसङ्ख्या महात्मानः प्रथिताः क्षत्रियर्षभाः	BR-01-12-177-004e
शकुनिश्च बलश्चैव वृषकोऽथ बृहद्बलः	BR-01-12-177-005a
एते गान्धारराजस्य सुताः सर्वे समागताः	BR-01-12-177-005c
अश्वत्थामा च भोजश्च सर्वशस्त्रभृतां वरौ	BR-01-12-177-006a
समवेतौ महात्मानौ त्वदर्थे समलङ्कृतौ	BR-01-12-177-006c
बृहन्तो मणिमांश्चैव दण्डधारश्च वीर्यवान्	BR-01-12-177-007a
सहदेवो जयत्सेनो मेघसन्धिश्च मागधः	BR-01-12-177-007c
विराटः सह पुत्राभ्यां शङ्खेनैवोत्तरेण च	BR-01-12-177-008a
वार्धक्षेमिः सुवर्चाश्च सेनाबिन्दुश्च पार्थिवः	BR-01-12-177-008c
अभिभूः सह पुत्रेण सुदाम्ना च सुवर्चसा	BR-01-12-177-009a
सुमित्रः सुकुमारश्च वृकः सत्यधृतिस्तथा	BR-01-12-177-009c
सूर्यध्वजो रोचमानो नीलश्चित्रायुधस्तथा	BR-01-12-177-010a
अंशुमांश्चेकितानश्च श्रेणिमांश्च महाबलः	BR-01-12-177-010c
समुद्रसेनपुत्रश्च चन्द्रसेनः प्रतापवान्	BR-01-12-177-011a
जलसन्धः पितापुत्रौ सुदण्डो दण्ड एव च	BR-01-12-177-011c
पौण्ड्रको वासुदेवश्च भगदत्तश्च वीर्यवान्	BR-01-12-177-012a
कलिङ्गस्ताम्रलिप्तश्च पत्तनाधिपतिस्तथा	BR-01-12-177-012c
मद्रराजस्तथा शल्यः सहपुत्रो महारथः	BR-01-12-177-013a
रुक्माङ्गदेन वीरेण तथा रुक्मरथेन च	BR-01-12-177-013c
कौरव्यः सोमदत्तश्च पुत्राश्चास्य महारथाः	BR-01-12-177-014a
समवेतास्त्रयः शूरा भूरिर्भूरिश्रवाः शलः	BR-01-12-177-014c
सुदक्षिणश्च काम्बोजो दृढधन्वा च कौरवः	BR-01-12-177-015a
बृहद्बलः सुषेणश्च शिबिरौशीनरस्तथा	BR-01-12-177-015c
सङ्कर्षणो वासुदेवो रौक्मिणेयश्च वीर्यवान्	BR-01-12-177-016a
साम्बश्च चारुदेष्णश्च सारणोऽथ गदस्तथा	BR-01-12-177-016c
अक्रूरः सात्यकिश्चैव उद्धवश्च महाबलः	BR-01-12-177-017a
कृतवर्मा च हार्दिक्यः पृथुर्विपृथुरेव च	BR-01-12-177-017c
विडूरथश्च कङ्कश्च समीकः सारमेजयः	BR-01-12-177-018a
वीरो वातपतिश्चैव झिल्ली पिण्डारकस्तथा	BR-01-12-177-018c
उशीनरश्च विक्रान्तो वृष्णयस्ते प्रकीर्तिताः	BR-01-12-177-018e
भगीरथो बृहत्क्षत्रः सैन्धवश्च जयद्रथः	BR-01-12-177-019a
बृहद्रथो बाह्लिकश्च श्रुतायुश्च महारथः	BR-01-12-177-019c
उलूकः कैतवो राजा चित्राङ्गदशुभाङ्गदौ	BR-01-12-177-020a
वत्सराजश्च धृतिमान्कोसलाधिपतिस्तथा	BR-01-12-177-020c
एते चान्ये च बहवो नानाजनपदेश्वराः	BR-01-12-177-021a
त्वदर्थमागता भद्रे क्षत्रियाः प्रथिता भुवि	BR-01-12-177-021c
एते वेत्स्यन्ति विक्रान्तास्त्वदर्थं लक्ष्यमुत्तमम्	BR-01-12-177-022a
विध्येत य इमं लक्ष्यं वरयेथाः शुभेऽद्य तम्	BR-01-12-177-022c
	
	
	
वैशम्पायन उवाच	BR-01-12-178-001  
तेऽलङ्कृताः कुण्डलिनो युवानः परस्परं स्पर्धमानाः समेताः	BR-01-12-178-001a
अस्त्रं बलं चात्मनि मन्यमानाः सर्वे समुत्पेतुरहङ्कृतेन	BR-01-12-178-001c
रूपेण वीर्येण कुलेन चैव धर्मेण चैवापि च यौवनेन	BR-01-12-178-002a
समृद्धदर्पा मदवेगभिन्ना मत्ता यथा हैमवता गजेन्द्राः	BR-01-12-178-002c
परस्परं स्पर्धया प्रेक्षमाणाः सङ्कल्पजेनापि परिप्लुताङ्गाः	BR-01-12-178-003a
कृष्णा ममैषेत्यभिभाषमाणा नृपासनेभ्यः सहसोपतस्थुः	BR-01-12-178-003c
ते क्षत्रिया रङ्गगताः समेता जिगीषमाणा द्रुपदात्मजां ताम्	BR-01-12-178-004a
चकाशिरे पर्वतराजकन्यामुमां यथा देवगणाः समेताः	BR-01-12-178-004c
कन्दर्पबाणाभिनिपीडिताङ्गाः कृष्णागतैस्ते हृदयैर्नरेन्द्राः	BR-01-12-178-005a
रङ्गावतीर्णा द्रुपदात्मजार्थं द्वेष्यान्हि चक्रुः सुहृदोऽपि तत्र	BR-01-12-178-005c
अथाययुर्देवगणा विमानै रुद्रादित्या वसवोऽथाश्विनौ च	BR-01-12-178-006a
साध्याश्च सर्वे मरुतस्तथैव यमं पुरस्कृत्य धनेश्वरं च	BR-01-12-178-006c
दैत्याः सुपर्णाश्च महोरगाश्च देवर्षयो गुह्यकाश्चारणाश्च	BR-01-12-178-007a
विश्वावसुर्नारदपर्वतौ च गन्धर्वमुख्याश्च सहाप्सरोभिः	BR-01-12-178-007c
हलायुधस्तत्र च केशवश्च वृष्ण्यन्धकाश्चैव यथा प्रधानाः	BR-01-12-178-008a
प्रेक्षां स्म चक्रुर्यदुपुङ्गवास्ते स्थिताश्च कृष्णस्य मते बभूवुः	BR-01-12-178-008c
दृष्ट्वा हि तान्मत्तगजेन्द्ररूपान्पञ्चाभिपद्मानिव वारणेन्द्रान्	BR-01-12-178-009a
भस्मावृताङ्गानिव हव्यवाहान्पार्थान्प्रदध्यौ स यदुप्रवीरः	BR-01-12-178-009c
शशंस रामाय युधिष्ठिरं च भीमं च जिष्णुं च यमौ च वीरौ	BR-01-12-178-010a
शनैः शनैस्तांश्च निरीक्ष्य रामो जनार्दनं प्रीतमना ददर्श	BR-01-12-178-010c
अन्ये तु नानानृपपुत्रपौत्राः कृष्णागतैर्नेत्रमनःस्वभावैः	BR-01-12-178-011a
व्यायच्छमाना ददृशुर्भ्रमन्तीं सन्दष्टदन्तच्छदताम्रवक्त्राः	BR-01-12-178-011c
तथैव पार्थाः पृथुबाहवस्ते वीरौ यमौ चैव महानुभावौ	BR-01-12-178-012a
तां द्रौपदीं प्रेक्ष्य तदा स्म सर्वे कन्दर्पबाणाभिहता बभूवुः	BR-01-12-178-012c
देवर्षिगन्धर्वसमाकुलं तत्सुपर्णनागासुरसिद्धजुष्टम्	BR-01-12-178-013a
दिव्येन गन्धेन समाकुलं च दिव्यैश्च माल्यैरवकीर्यमाणम्	BR-01-12-178-013c
महास्वनैर्दुन्दुभिनादितैश्च बभूव तत्सङ्कुलमन्तरिक्षम्	BR-01-12-178-014a
विमानसम्बाधमभूत्समन्तात्सवेणुवीणापणवानुनादम्	BR-01-12-178-014c
ततस्तु ते राजगणाः क्रमेण कृष्णानिमित्तं नृप विक्रमन्तः	BR-01-12-178-015a
तत्कार्मुकं संहननोपपन्नं सज्यं न शेकुस्तरसापि कर्तुम्	BR-01-12-178-015c
ते विक्रमन्तः स्फुरता दृढेन निष्कृष्यमाणा धनुषा नरेन्द्राः	BR-01-12-178-016a
विचेष्टमाना धरणीतलस्था दीना अदृश्यन्त विभग्नचित्ताः	BR-01-12-178-016c
हाहाकृतं तद्धनुषा दृढेन निष्पिष्टभग्नाङ्गदकुण्डलं च	BR-01-12-178-017a
कृष्णानिमित्तं विनिवृत्तभावं राज्ञां तदा मण्डलमार्तमासीत्	BR-01-12-178-017c
तस्मिंस्तु सम्भ्रान्तजने समाजे निक्षिप्तवादेषु नराधिपेषु	BR-01-12-178-018a
कुन्तीसुतो जिष्णुरियेष कर्तुं सज्यं धनुस्तत्सशरं स वीरः	BR-01-12-178-018c
	
	
	
वैशम्पायन उवाच	BR-01-12-179-001  
यदा निवृत्ता राजानो धनुषः सज्यकर्मणि	BR-01-12-179-001a
अथोदतिष्ठद्विप्राणां मध्याज्जिष्णुरुदारधीः	BR-01-12-179-001c
उदक्रोशन्विप्रमुख्या विधुन्वन्तोऽजिनानि च	BR-01-12-179-002a
दृष्ट्वा सम्प्रस्थितं पार्थमिन्द्रकेतुसमप्रभम्	BR-01-12-179-002c
केचिदासन्विमनसः केचिदासन्मुदा युताः	BR-01-12-179-003a
आहुः परस्परं केचिन्निपुणा बुद्धिजीविनः	BR-01-12-179-003c
यत्कर्णशल्यप्रमुखैः पार्थिवैर्लोकविश्रुतैः	BR-01-12-179-004a
नानतं बलवद्भिर्हि धनुर्वेदपरायणैः	BR-01-12-179-004c
तत्कथं त्वकृतास्त्रेण प्राणतो दुर्बलीयसा	BR-01-12-179-005a
बटुमात्रेण शक्यं हि सज्यं कर्तुं धनुर्द्विजाः	BR-01-12-179-005c
अवहास्या भविष्यन्ति ब्राह्मणाः सर्वराजसु	BR-01-12-179-006a
कर्मण्यस्मिन्नसंसिद्धे चापलादपरीक्षिते	BR-01-12-179-006c
यद्येष दर्पाद्धर्षाद्वा यदि वा ब्रह्मचापलात्	BR-01-12-179-007a
प्रस्थितो धनुरायन्तुं वार्यतां साधु मा गमत्	BR-01-12-179-007c
नावहास्या भविष्यामो न च लाघवमास्थिताः	BR-01-12-179-008a
न च विद्विष्टतां लोके गमिष्यामो महीक्षिताम्	BR-01-12-179-008c
केचिदाहुर्युवा श्रीमान्नागराजकरोपमः	BR-01-12-179-009a
पीनस्कन्धोरुबाहुश्च धैर्येण हिमवानिव	BR-01-12-179-009c
सम्भाव्यमस्मिन्कर्मेदमुत्साहाच्चानुमीयते	BR-01-12-179-010a
शक्तिरस्य महोत्साहा न ह्यशक्तः स्वयं व्रजेत्	BR-01-12-179-010c
न च तद्विद्यते किञ्चित्कर्म लोकेषु यद्भवेत्	BR-01-12-179-011a
ब्राह्मणानामसाध्यं च त्रिषु संस्थानचारिषु	BR-01-12-179-011c
अब्भक्षा वायुभक्षाश्च फलाहारा दृढव्रताः	BR-01-12-179-012a
दुर्बला हि बलीयांसो विप्रा हि ब्रह्मतेजसा	BR-01-12-179-012c
ब्राह्मणो नावमन्तव्यः सद्वासद्वा समाचरन्	BR-01-12-179-013a
सुखं दुःखं महद्ध्रस्वं कर्म यत्समुपागतम्	BR-01-12-179-013c
एवं तेषां विलपतां विप्राणां विविधा गिरः	BR-01-12-179-014a
अर्जुनो धनुषोऽभ्याशे तस्थौ गिरिरिवाचलः	BR-01-12-179-014c
स तद्धनुः परिक्रम्य प्रदक्षिणमथाकरोत्	BR-01-12-179-015a
प्रणम्य शिरसा हृष्टो जगृहे च परन्तपः	BR-01-12-179-015c
सज्यं च चक्रे निमिषान्तरेण शरांश्च जग्राह दशार्धसङ्ख्यान्	BR-01-12-179-016a
विव्याध लक्ष्यं निपपात तच्च छिद्रेण भूमौ सहसातिविद्धम्	BR-01-12-179-016c
ततोऽन्तरिक्षे च बभूव नादः समाजमध्ये च महान्निनादः	BR-01-12-179-017a
पुष्पाणि दिव्यानि ववर्ष देवः पार्थस्य मूर्ध्नि द्विषतां निहन्तुः	BR-01-12-179-017c
चेलावेधांस्ततश्चक्रुर्हाहाकारांश्च सर्वशः	BR-01-12-179-018a
न्यपतंश्चात्र नभसः समन्तात्पुष्पवृष्टयः	BR-01-12-179-018c
शताङ्गानि च तूर्याणि वादकाश्चाप्यवादयन्	BR-01-12-179-019a
सूतमागधसङ्घाश्च अस्तुवंस्तत्र सुस्वनाः	BR-01-12-179-019c
तं दृष्ट्वा द्रुपदः प्रीतो बभूवारिनिषूदनः	BR-01-12-179-020a
सहसैन्यश्च पार्थस्य साहाय्यार्थमियेष सः	BR-01-12-179-020c
तस्मिंस्तु शब्दे महति प्रवृत्ते युधिष्ठिरो धर्मभृतां वरिष्ठः	BR-01-12-179-021a
आवासमेवोपजगाम शीघ्रं सार्धं यमाभ्यां पुरुषोत्तमाभ्याम्	BR-01-12-179-021c
विद्धं तु लक्ष्यं प्रसमीक्ष्य कृष्णा पार्थं च शक्रप्रतिमं निरीक्ष्य	BR-01-12-179-022a
आदाय शुक्लं वरमाल्यदाम जगाम कुन्तीसुतमुत्स्मयन्ती	BR-01-12-179-022c
स तामुपादाय विजित्य रङ्गे द्विजातिभिस्तैरभिपूज्यमानः	BR-01-12-179-023a
रङ्गान्निरक्रामदचिन्त्यकर्मा पत्न्या तया चाप्यनुगम्यमानः	BR-01-12-179-023c
	
	
	
	
वैशम्पायन उवाच	BR-01-12-180-001  
तस्मै दित्सति कन्यां तु ब्राह्मणाय महात्मने	BR-01-12-180-001a
कोप आसीन्महीपानामालोक्यान्योन्यमन्तिकात्	BR-01-12-180-001c
अस्मानयमतिक्रम्य तृणीकृत्य च सङ्गतान्	BR-01-12-180-002a
दातुमिच्छति विप्राय द्रौपदीं योषितां वराम्	BR-01-12-180-002c
निहन्मैनं दुरात्मानं योऽयमस्मान्न मन्यते	BR-01-12-180-003a
न ह्यर्हत्येष सत्कारं नापि वृद्धक्रमं गुणैः	BR-01-12-180-003c
हन्मैनं सह पुत्रेण दुराचारं नृपद्विषम्	BR-01-12-180-004a
अयं हि सर्वानाहूय सत्कृत्य च नराधिपान्	BR-01-12-180-004c
गुणवद्भोजयित्वा च ततः पश्चाद्विनिन्दति	BR-01-12-180-004e
अस्मिन्राजसमावाये देवानामिव सन्नये	BR-01-12-180-005a
किमयं सदृशं कञ्चिन्नृपतिं नैव दृष्टवान्	BR-01-12-180-005c
न च विप्रेष्वधीकारो विद्यते वरणं प्रति	BR-01-12-180-006a
स्वयंवरः क्षत्रियाणामितीयं प्रथिता श्रुतिः	BR-01-12-180-006c
अथ वा यदि कन्येयं नेह कञ्चिद्बुभूषति	BR-01-12-180-007a
अग्नावेनां परिक्षिप्य याम राष्ट्राणि पार्थिवाः	BR-01-12-180-007c
ब्राह्मणो यदि वा बाल्याल्लोभाद्वा कृतवानिदम्	BR-01-12-180-008a
विप्रियं पार्थिवेन्द्राणां नैष वध्यः कथञ्चन	BR-01-12-180-008c
ब्राह्मणार्थं हि नो राज्यं जीवितं च वसूनि च	BR-01-12-180-009a
पुत्रपौत्रं च यच्चान्यदस्माकं विद्यते धनम्	BR-01-12-180-009c
अवमानभयादेतत्स्वधर्मस्य च रक्षणात्	BR-01-12-180-010a
स्वयंवराणां चान्येषां मा भूदेवंविधा गतिः	BR-01-12-180-010c
इत्युक्त्वा राजशार्दूला हृष्टाः परिघबाहवः	BR-01-12-180-011a
द्रुपदं सञ्जिघृक्षन्तः सायुधाः समुपाद्रवन्	BR-01-12-180-011c
तान्गृहीतशरावापान्क्रुद्धानापततो नृपान्	BR-01-12-180-012a
द्रुपदो वीक्ष्य सन्त्रासाद्ब्राह्मणाञ्शरणं गतः	BR-01-12-180-012c
वेगेनापततस्तांस्तु प्रभिन्नानिव वारणान्	BR-01-12-180-013a
पाण्डुपुत्रौ महावीर्यौ प्रतीयतुररिन्दमौ	BR-01-12-180-013c
ततः समुत्पेतुरुदायुधास्ते महीक्षितो बद्धतलाङ्गुलित्राः	BR-01-12-180-014a
जिघांसमानाः कुरुराजपुत्रावमर्षयन्तोऽर्जुनभीमसेनौ	BR-01-12-180-014c
ततस्तु भीमोऽद्भुतवीर्यकर्मा महाबलो वज्रसमानवीर्यः	BR-01-12-180-015a
उत्पाट्य दोर्भ्यां द्रुममेकवीरो निष्पत्रयामास यथा गजेन्द्रः	BR-01-12-180-015c
तं वृक्षमादाय रिपुप्रमाथी दण्डीव दण्डं पितृराज उग्रम्	BR-01-12-180-016a
तस्थौ समीपे पुरुषर्षभस्य पार्थस्य पार्थः पृथुदीर्घबाहुः	BR-01-12-180-016c
तत्प्रेक्ष्य कर्मातिमनुष्यबुद्धेर्जिष्णोः सहभ्रातुरचिन्त्यकर्मा	BR-01-12-180-017a
दामोदरो भ्रातरमुग्रवीर्यं हलायुधं वाक्यमिदं बभाषे	BR-01-12-180-017c
य एष मत्तर्षभतुल्यगामी महद्धनुः कर्षति तालमात्रम्	BR-01-12-180-018a
एषोऽर्जुनो नात्र विचार्यमस्ति यद्यस्मि सङ्कर्षण वासुदेवः	BR-01-12-180-018c
य एष वृक्षं तरसावरुज्य राज्ञां विकारे सहसा निवृत्तः	BR-01-12-180-019a
वृकोदरो नान्य इहैतदद्य कर्तुं समर्थो भुवि मर्त्यधर्मा	BR-01-12-180-019c
योऽसौ पुरस्तात्कमलायताक्षस्तनुर्महासिंहगतिर्विनीतः	BR-01-12-180-020a
गौरः प्रलम्बोज्ज्वलचारुघोणो विनिःसृतः सोऽच्युत धर्मराजः	BR-01-12-180-020c
यौ तौ कुमाराविव कार्त्तिकेयौ द्वावश्विनेयाविति मे प्रतर्कः	BR-01-12-180-021a
मुक्ता हि तस्माज्जतुवेश्मदाहान्मया श्रुताः पाण्डुसुताः पृथा च	BR-01-12-180-021c
तमब्रवीन्निर्मलतोयदाभो हलायुधोऽनन्तरजं प्रतीतः	BR-01-12-180-022a
प्रीतोऽस्मि दिष्ट्या हि पितृष्वसा नः पृथा विमुक्ता सह कौरवाग्र्यैः	BR-01-12-180-022c
	
	
	
	
वैशम्पायन उवाच	BR-01-12-181-001  
अजिनानि विधुन्वन्तः करकांश्च द्विजर्षभाः	BR-01-12-181-001a
ऊचुस्तं भीर्न कर्तव्या वयं योत्स्यामहे परान्	BR-01-12-181-001c
तानेवं वदतो विप्रानर्जुनः प्रहसन्निव	BR-01-12-181-002a
उवाच प्रेक्षका भूत्वा यूयं तिष्ठत पार्श्वतः	BR-01-12-181-002c
अहमेनानजिह्माग्रैः शतशो विकिरञ्शरैः	BR-01-12-181-003a
वारयिष्यामि सङ्क्रुद्धान्मन्त्रैराशीविषानिव	BR-01-12-181-003c
इति तद्धनुरादाय शुल्कावाप्तं महारथः	BR-01-12-181-004a
भ्रात्रा भीमेन सहितस्तस्थौ गिरिरिवाचलः	BR-01-12-181-004c
ततः कर्णमुखान्क्रुद्धान्क्षत्रियांस्तान्रुषोत्थितान्	BR-01-12-181-005a
सम्पेततुरभीतौ तौ गजौ प्रतिगजानिव	BR-01-12-181-005c
ऊचुश्च वाचः परुषास्ते राजानो जिघांसवः	BR-01-12-181-006a
आहवे हि द्विजस्यापि वधो दृष्टो युयुत्सतः	BR-01-12-181-006c
ततो वैकर्तनः कर्णो जगामार्जुनमोजसा	BR-01-12-181-007a
युद्धार्थी वाशिताहेतोर्गजः प्रतिगजं यथा	BR-01-12-181-007c
भीमसेनं ययौ शल्यो मद्राणामीश्वरो बली	BR-01-12-181-008a
दुर्योधनादयस्त्वन्ये ब्राह्मणैः सह सङ्गताः	BR-01-12-181-008c
मृदुपूर्वमयत्नेन प्रत्ययुध्यंस्तदाहवे	BR-01-12-181-008e
ततोऽर्जुनः प्रत्यविध्यदापतन्तं त्रिभिः शरैः	BR-01-12-181-009a
कर्णं वैकर्तनं धीमान्विकृष्य बलवद्धनुः	BR-01-12-181-009c
तेषां शराणां वेगेन शितानां तिग्मतेजसाम्	BR-01-12-181-010a
विमुह्यमानो राधेयो यत्नात्तमनुधावति	BR-01-12-181-010c
तावुभावप्यनिर्देश्यौ लाघवाज्जयतां वरौ	BR-01-12-181-011a
अयुध्येतां सुसंरब्धावन्योन्यविजयैषिणौ	BR-01-12-181-011c
कृते प्रतिकृतं पश्य पश्य बाहुबलं च मे	BR-01-12-181-012a
इति शूरार्थवचनैराभाषेतां परस्परम्	BR-01-12-181-012c
ततोऽर्जुनस्य भुजयोर्वीर्यमप्रतिमं भुवि	BR-01-12-181-013a
ज्ञात्वा वैकर्तनः कर्णः संरब्धः समयोधयत्	BR-01-12-181-013c
अर्जुनेन प्रयुक्तांस्तान्बाणान्वेगवतस्तदा	BR-01-12-181-014a
प्रतिहत्य ननादोच्चैः सैन्यास्तमभिपूजयन्	BR-01-12-181-014c
कर्ण उवाच	BR-01-12-181-015  
तुष्यामि ते विप्रमुख्य भुजवीर्यस्य सम्युगे	BR-01-12-181-015a
अविषादस्य चैवास्य शस्त्रास्त्रविनयस्य च	BR-01-12-181-015c
किं त्वं साक्षाद्धनुर्वेदो रामो वा विप्रसत्तम	BR-01-12-181-016a
अथ साक्षाद्धरिहयः साक्षाद्वा विष्णुरच्युतः	BR-01-12-181-016c
आत्मप्रच्छादनार्थं वै बाहुवीर्यमुपाश्रितः	BR-01-12-181-017a
विप्ररूपं विधायेदं ततो मां प्रतियुध्यसे	BR-01-12-181-017c
न हि मामाहवे क्रुद्धमन्यः साक्षाच्छचीपतेः	BR-01-12-181-018a
पुमान्योधयितुं शक्तः पाण्डवाद्वा किरीटिनः	BR-01-12-181-018c
वैशम्पायन उवाच	BR-01-12-181-019  
तमेवंवादिनं तत्र फल्गुनः प्रत्यभाषत	BR-01-12-181-019a
नास्मि कर्ण धनुर्वेदो नास्मि रामः प्रतापवान्	BR-01-12-181-019c
ब्राह्मणोऽस्मि युधां श्रेष्ठः सर्वशस्त्रभृतां वरः	BR-01-12-181-019e
ब्राह्मे पौरन्दरे चास्त्रे निष्ठितो गुरुशासनात्	BR-01-12-181-020a
स्थितोऽस्म्यद्य रणे जेतुं त्वां वीराविचलो भव	BR-01-12-181-020c
एवमुक्तस्तु राधेयो युद्धात्कर्णो न्यवर्तत	BR-01-12-181-021a
ब्रह्मं तेजस्तदाजय्यं मन्यमानो महारथः	BR-01-12-181-021c
युद्धं तूपेयतुस्तत्र राजञ्शल्यवृकोदरौ	BR-01-12-181-022a
बलिनौ युगपन्मत्तौ स्पर्धया च बलेन च	BR-01-12-181-022c
अन्योन्यमाह्वयन्तौ तौ मत्ताविव महागजौ	BR-01-12-181-023a
मुष्टिभिर्जानुभिश्चैव निघ्नन्तावितरेतरम्	BR-01-12-181-023c
मुहूर्तं तौ तथान्योन्यं समरे पर्यकर्षताम्	BR-01-12-181-023e
ततो भीमः समुत्क्षिप्य बाहुभ्यां शल्यमाहवे	BR-01-12-181-024a
न्यवधीद्बलिनां श्रेष्ठो जहसुर्ब्राह्मणास्ततः	BR-01-12-181-024c
तत्राश्चर्यं भीमसेनश्चकार पुरुषर्षभः	BR-01-12-181-025a
यच्छल्यं पतितं भूमौ नाहनद्बलिनं बली	BR-01-12-181-025c
पातिते भीमसेनेन शल्ये कर्णे च शङ्किते	BR-01-12-181-026a
शङ्किताः सर्वराजानः परिवव्रुर्वृकोदरम्	BR-01-12-181-026c
ऊचुश्च सहितास्तत्र साध्विमे ब्राह्मणर्षभाः	BR-01-12-181-027a
विज्ञायन्तां क्वजन्मानः क्वनिवासास्तथैव च	BR-01-12-181-027c
को हि राधासुतं कर्णं शक्तो योधयितुं रणे	BR-01-12-181-028a
अन्यत्र रामाद्द्रोणाद्वा कृपाद्वापि शरद्वतः	BR-01-12-181-028c
कृष्णाद्वा देवकीपुत्रात्फल्गुनाद्वा परन्तपात्	BR-01-12-181-029a
को वा दुर्योधनं शक्तः प्रतियोधयितुं रणे	BR-01-12-181-029c
तथैव मद्रराजानं शल्यं बलवतां वरम्	BR-01-12-181-030a
बलदेवादृते वीरात्पाण्डवाद्वा वृकोदरात्	BR-01-12-181-030c
क्रियतामवहारोऽस्माद्युद्धाद्ब्राह्मणसम्युतात्	BR-01-12-181-031a
अथैनानुपलभ्येह पुनर्योत्स्यामहे वयम्	BR-01-12-181-031c
तत्कर्म भीमस्य समीक्ष्य कृष्णः कुन्तीसुतौ तौ परिशङ्कमानः	BR-01-12-181-032a
निवारयामास महीपतींस्तान्धर्मेण लब्धेत्यनुनीय सर्वान्	BR-01-12-181-032c
त एवं सन्निवृत्तास्तु युद्धाद्युद्धविशारदाः	BR-01-12-181-033a
यथावासं ययुः सर्वे विस्मिता राजसत्तमाः	BR-01-12-181-033c
वृत्तो ब्रह्मोत्तरो रङ्गः पाञ्चाली ब्राह्मणैर्वृता	BR-01-12-181-034a
इति ब्रुवन्तः प्रययुर्ये तत्रासन्समागताः	BR-01-12-181-034c
ब्राह्मणैस्तु प्रतिच्छन्नौ रौरवाजिनवासिभिः	BR-01-12-181-035a
कृच्छ्रेण जग्मतुस्तत्र भीमसेनधनञ्जयौ	BR-01-12-181-035c
विमुक्तौ जनसम्बाधाच्छत्रुभिः परिविक्षतौ	BR-01-12-181-036a
कृष्णयानुगतौ तत्र नृवीरौ तौ विरेजतुः	BR-01-12-181-036c
तेषां माता बहुविधं विनाशं पर्यचिन्तयत्	BR-01-12-181-037a
अनागच्छत्सु पुत्रेषु भैक्षकालेऽतिगच्छति	BR-01-12-181-037c
धार्तराष्ट्रैर्हता न स्युर्विज्ञाय कुरुपुङ्गवाः	BR-01-12-181-038a
मायान्वितैर्वा रक्षोभिः सुघोरैर्दृढवैरिभिः	BR-01-12-181-038c
विपरीतं मतं जातं व्यासस्यापि महात्मनः	BR-01-12-181-039a
इत्येवं चिन्तयामास सुतस्नेहान्विता पृथा	BR-01-12-181-039c
महत्यथापराह्णे तु घनैः सूर्य इवावृतः	BR-01-12-181-040a
ब्राह्मणैः प्राविशत्तत्र जिष्णुर्ब्रह्मपुरस्कृतः	BR-01-12-181-040c
	
	
	
वैशम्पायन उवाच	BR-01-12-182-001  
गत्वा तु तां भार्गवकर्मशालां पार्थौ पृथां प्राप्य महानुभावौ	BR-01-12-182-001a
तां याज्ञसेनीं परमप्रतीतौ भिक्षेत्यथावेदयतां नराग्र्यौ	BR-01-12-182-001c
कुटीगता सा त्वनवेक्ष्य पुत्रानुवाच भुङ्क्तेति समेत्य सर्वे	BR-01-12-182-002a
पश्चात्तु कुन्ती प्रसमीक्ष्य कन्यां कष्टं मया भाषितमित्युवाच	BR-01-12-182-002c
साधर्मभीता हि विलज्जमाना तां याज्ञसेनीं परमप्रतीताम्	BR-01-12-182-003a
पाणौ गृहीत्वोपजगाम कुन्ती युधिष्ठिरं वाक्यमुवाच चेदम्	BR-01-12-182-003c
इयं हि कन्या द्रुपदस्य राज्ञस्तवानुजाभ्यां मयि सन्निसृष्टा	BR-01-12-182-004a
यथोचितं पुत्र मयापि चोक्तं समेत्य भुङ्क्तेति नृप प्रमादात्	BR-01-12-182-004c
कथं मया नानृतमुक्तमद्य भवेत्कुरूणामृषभ ब्रवीहि	BR-01-12-182-005a
पाञ्चालराजस्य सुतामधर्मो न चोपवर्तेत नभूतपूर्वः	BR-01-12-182-005c
मुहूर्तमात्रं त्वनुचिन्त्य राजा युधिष्ठिरो मातरमुत्तमौजाः	BR-01-12-182-006a
कुन्तीं समाश्वास्य कुरुप्रवीरो धनञ्जयं वाक्यमिदं बभाषे	BR-01-12-182-006c
त्वया जिता पाण्डव याज्ञसेनी त्वया च तोषिष्यति राजपुत्री	BR-01-12-182-007a
प्रज्वाल्यतां हूयतां चापि वह्नि र्गृहाण पाणिं विधिवत्त्वमस्याः	BR-01-12-182-007c
अर्जुन उवाच	BR-01-12-182-008  
मा मां नरेन्द्र त्वमधर्मभाजं कृथा न धर्मो ह्ययमीप्सितोऽन्यैः	BR-01-12-182-008a
भवान्निवेश्यः प्रथमं ततोऽयं भीमो महाबाहुरचिन्त्यकर्मा	BR-01-12-182-008c
अहं ततो नकुलोऽनन्तरं मे माद्रीसुतः सहदेवो जघन्यः	BR-01-12-182-009a
वृकोदरोऽहं च यमौ च राजन्नियं च कन्या भवतः स्म सर्वे	BR-01-12-182-009c
एवङ्गते यत्करणीयमत्र धर्म्यं यशस्यं कुरु तत्प्रचिन्त्य	BR-01-12-182-010a
पाञ्चालराजस्य च यत्प्रियं स्यात्तद्ब्रूहि सर्वे स्म वशे स्थितास्ते	BR-01-12-182-010c
वैशम्पायन उवाच	BR-01-12-182-011  
ते दृष्ट्वा तत्र तिष्ठन्तीं सर्वे कृष्णां यशस्विनीम्	BR-01-12-182-011a
सम्प्रेक्ष्यान्योन्यमासीना हृदयैस्तामधारयन्	BR-01-12-182-011c
तेषां हि द्रौपदीं दृष्ट्वा सर्वेषाममितौजसाम्	BR-01-12-182-012a
सम्प्रमथ्येन्द्रियग्रामं प्रादुरासीन्मनोभवः	BR-01-12-182-012c
काम्यं रूपं हि पाञ्चाल्या विधात्रा विहितं स्वयम्	BR-01-12-182-013a
बभूवाधिकमन्याभ्यः सर्वभूतमनोहरम्	BR-01-12-182-013c
तेषामाकारभावज्ञः कुन्तीपुत्रो युधिष्ठिरः	BR-01-12-182-014a
द्वैपायनवचः कृत्स्नं संस्मरन्वै नरर्षभ	BR-01-12-182-014c
अब्रवीत्स हि तान्भ्रातॄन्मिथोभेदभयान्नृपः	BR-01-12-182-015a
सर्वेषां द्रौपदी भार्या भविष्यति हि नः शुभा	BR-01-12-182-015c
	
	
	
	
वैशम्पायन उवाच	BR-01-12-183-001 
भ्रातुर्वचस्तत्प्रसमीक्ष्य सर्वे ज्येष्ठस्य पाण्डोस्तनयास्तदानीम्	BR-01-12-183-001a
तमेवार्थं ध्यायमाना मनोभिरासाञ्चक्रुरथ तत्रामितौजाः	BR-01-12-183-001c
वृष्णिप्रवीरस्तु कुरुप्रवीरानाशङ्कमानः सहरौहिणेयः	BR-01-12-183-002a
जगाम तां भार्गवकर्मशालां यत्रासते ते पुरुषप्रवीराः	BR-01-12-183-002c
तत्रोपविष्टं पृथुदीर्घबाहुं ददर्श कृष्णः सहरौहिणेयः	BR-01-12-183-003a
अजातशत्रुं परिवार्य तांश्च उपोपविष्टाञ्ज्वलनप्रकाशान्	BR-01-12-183-003c
ततोऽब्रवीद्वासुदेवोऽभिगम्य कुन्तीसुतं धर्मभृतां वरिष्ठम्	BR-01-12-183-004a
कृष्णोऽहमस्मीति निपीड्यपादौ युधिष्ठिरस्याजमीढस्य राज्ञः	BR-01-12-183-004c
तथैव तस्याप्यनु रौहिणेयस्तौ चापि हृष्टाः कुरवोऽभ्यनन्दन्	BR-01-12-183-005a
पितृष्वसुश्चापि यदुप्रवीरावगृह्णतां भारतमुख्य पादौ	BR-01-12-183-005c
अजातशत्रुश्च कुरुप्रवीरः पप्रच्छ कृष्णं कुशलं निवेद्य	BR-01-12-183-006a
कथं वयं वासुदेव त्वयेह गूढा वसन्तो विदिताः स्म सर्वे	BR-01-12-183-006c
तमब्रवीद्वासुदेवः प्रहस्य गूढोऽप्यग्निर्ज्ञायत एव राजन्	BR-01-12-183-007a
तं विक्रमं पाण्डवेयानतीत्य कोऽन्यः कर्ता विद्यते मानुषेषु	BR-01-12-183-007c
दिष्ट्या तस्मात्पावकात्सम्प्रमुक्ता यूयं सर्वे पाण्डवाः शत्रुसाहाः	BR-01-12-183-008a
दिष्ट्या पापो धृतराष्ट्रस्य पुत्रः सहामात्यो न सकामोऽभविष्यत्	BR-01-12-183-008c
भद्रं वोऽस्तु निहितं यद्गुहायां विवर्धध्वं ज्वलन इवेध्यमानः	BR-01-12-183-009a
मा वो विद्युः पार्थिवाः केचनेह यास्यावहे शिबिरायैव तावत्	BR-01-12-183-009c
सोऽनुज्ञातः पाण्डवेनाव्ययश्रीः प्रायाच्छीघ्रं बलदेवेन सार्धम्	BR-01-12-183-009e
	
	
	
वैशम्पायन उवाच	BR-01-12-184-001 
धृष्टद्युम्नस्तु पाञ्चाल्यः पृष्ठतः कुरुनन्दनौ	BR-01-12-184-001a
अन्वगच्छत्तदा यान्तौ भार्गवस्य निवेशनम्	BR-01-12-184-001c
सोऽज्ञायमानः पुरुषानवधाय समन्ततः	BR-01-12-184-002a
स्वयमारान्निविष्टोऽभूद्भार्गवस्य निवेशने	BR-01-12-184-002c
सायेऽथ भीमस्तु रिपुप्रमाथी जिष्णुर्यमौ चापि महानुभावौ	BR-01-12-184-003a
भैक्षं चरित्वा तु युधिष्ठिराय निवेदयाञ्चक्रुरदीनसत्त्वाः	BR-01-12-184-003c
ततस्तु कुन्ती द्रुपदात्मजां तामुवाच काले वचनं वदान्या	BR-01-12-184-004a
अतोऽग्रमादाय कुरुष्व भद्रे बलिं च विप्राय च देहि भिक्षाम्	BR-01-12-184-004c
ये चान्नमिच्छन्ति ददस्व तेभ्यः परिश्रिता ये परितो मनुष्याः	BR-01-12-184-005a
ततश्च शेषं प्रविभज्य शीघ्रमर्धं चतुर्णां मम चात्मनश्च	BR-01-12-184-005c
अर्धं च भीमाय ददाहि भद्रे य एष मत्तर्षभतुल्यरूपः	BR-01-12-184-006a
श्यामो युवा संहननोपपन्न एषो हि वीरो बहुभुक्सदैव	BR-01-12-184-006c
सा हृष्टरूपैव तु राजपुत्री तस्या वचः साध्वविशङ्कमाना	BR-01-12-184-007a
यथावदुक्तं प्रचकार साध्वी ते चापि सर्वेऽभ्यवजह्रुरन्नम्	BR-01-12-184-007c
कुशैस्तु भूमौ शयनं चकार माद्रीसुतः सहदेवस्तरस्वी	BR-01-12-184-008a
यथात्मीयान्यजिनानि सर्वे संस्तीर्य वीराः सुषुपुर्धरण्याम्	BR-01-12-184-008c
अगस्त्यशास्तामभितो दिशं तु शिरांसि तेषां कुरुसत्तमानाम्	BR-01-12-184-009a
कुन्ती पुरस्तात्तु बभूव तेषां कृष्णा तिरश्चैव बभूव पत्तः	BR-01-12-184-009c
अशेत भूमौ सह पाण्डुपुत्रैः पादोपधानेव कृता कुशेषु	BR-01-12-184-010a
न तत्र दुःखं च बभूव तस्या न चावमेने कुरुपुङ्गवांस्तान्	BR-01-12-184-010c
ते तत्र शूराः कथयाम्बभूवुः कथा विचित्राः पृतनाधिकाराः	BR-01-12-184-011a
अस्त्राणि दिव्यानि रथांश्च नागान्खड्गान्गदाश्चापि परश्वधांश्च	BR-01-12-184-011c
तेषां कथास्ताः परिकीर्त्यमानाः पाञ्चालराजस्य सुतस्तदानीम्	BR-01-12-184-012a
शुश्राव कृष्णां च तथा निषण्णां ते चापि सर्वे ददृशुर्मनुष्याः	BR-01-12-184-012c
धृष्टद्युम्नो राजपुत्रस्तु सर्वं वृत्तं तेषां कथितं चैव रात्रौ	BR-01-12-184-013a
सर्वं राज्ञे द्रुपदायाखिलेन निवेदयिष्यंस्त्वरितो जगाम	BR-01-12-184-013c
पाञ्चालराजस्तु विषण्णरूपस्तान्पाण्डवानप्रतिविन्दमानः	BR-01-12-184-014a
धृष्टद्युम्नं पर्यपृच्छन्महात्मा क्व सा गता केन नीता च कृष्णा	BR-01-12-184-014c
कच्चिन्न शूद्रेण न हीनजेन वैश्येन वा करदेनोपपन्ना	BR-01-12-184-015a
कच्चित्पदं मूर्ध्नि न मे निदिग्धं कच्चिन्माला पतिता न श्मशाने	BR-01-12-184-015c
कच्चित्सवर्णप्रवरो मनुष्य उद्रिक्तवर्णोऽप्युत वेह कच्चित्	BR-01-12-184-016a
कच्चिन्न वामो मम मूर्ध्नि पादः कृष्णाभिमर्शेन कृतोऽद्य पुत्र	BR-01-12-184-016c
कच्चिच्च यक्ष्ये परमप्रतीतः सम्युज्य पार्थेन नरर्षभेण	BR-01-12-184-017a
ब्रवीहि तत्त्वेन महानुभावः कोऽसौ विजेता दुहितुर्ममाद्य	BR-01-12-184-017c
विचित्रवीर्यस्य तु कच्चिदद्य कुरुप्रवीरस्य धरन्ति पुत्राः	BR-01-12-184-018a
कच्चित्तु पार्थेन यवीयसाद्य धनुर्गृहीतं निहतं च लक्ष्यम्	BR-01-12-184-018c
	
	
	
	
	
वैशम्पायन उवाच	BR-01-12-185-001  
ततस्तथोक्तः परिहृष्टरूपः पित्रे शशंसाथ स राजपुत्रः	BR-01-12-185-001a
धृष्टद्युम्नः सोमकानां प्रबर्हो वृत्तं यथा येन हृता च कृष्णा	BR-01-12-185-001c
योऽसौ युवा स्वायतलोहिताक्षः कृष्णाजिनी देवसमानरूपः	BR-01-12-185-002a
यः कार्मुकाग्र्यं कृतवानधिज्यं लक्ष्यं च तत्पातितवान्पृथिव्याम्	BR-01-12-185-002c
असज्जमानश्च गतस्तरस्वी वृतो द्विजाग्र्यैरभिपूज्यमानः	BR-01-12-185-003a
चक्राम वज्रीव दितेः सुतेषु सर्वैश्च देवैर्ऋषिभिश्च जुष्टः	BR-01-12-185-003c
कृष्णा च गृह्याजिनमन्वयात्तं नागं यथा नागवधूः प्रहृष्टा	BR-01-12-185-004a
अमृष्यमाणेषु नराधिपेषु क्रुद्धेषु तं तत्र समापतत्सु	BR-01-12-185-004c
ततोऽपरः पार्थिवराजमध्ये प्रवृद्धमारुज्य महीप्ररोहम्	BR-01-12-185-005a
प्रकालयन्नेव स पार्थिवौघान्क्रुद्धोऽन्तकः प्राणभृतो यथैव	BR-01-12-185-005c
तौ पार्थिवानां मिषतां नरेन्द्र कृष्णामुपादाय गतौ नराग्र्यौ	BR-01-12-185-006a
विभ्राजमानाविव चन्द्रसूर्यौ बाह्यां पुराद्भार्गवकर्मशालाम्	BR-01-12-185-006c
तत्रोपविष्टार्चिरिवानलस्य तेषां जनित्रीति मम प्रतर्कः	BR-01-12-185-007a
तथाविधैरेव नरप्रवीरैरुपोपविष्टैस्त्रिभिरग्निकल्पैः	BR-01-12-185-007c
तस्यास्ततस्तावभिवाद्य पादावुक्त्वा च कृष्णामभिवादयेति	BR-01-12-185-008a
स्थितौ च तत्रैव निवेद्य कृष्णां भैक्षप्रचाराय गता नराग्र्याः	BR-01-12-185-008c
तेषां तु भैक्षं प्रतिगृह्य कृष्णा कृत्वा बलिं ब्राह्मणसाच्च कृत्वा	BR-01-12-185-009a
तां चैव वृद्धां परिविष्य तांश्च नरप्रवीरान्स्वयमप्यभुङ्क्त	BR-01-12-185-009c
सुप्तास्तु ते पार्थिव सर्व एव कृष्णा तु तेषां चरणोपधानम्	BR-01-12-185-010a
आसीत्पृथिव्यां शयनं च तेषां दर्भाजिनाग्र्यास्तरणोपपन्नम्	BR-01-12-185-010c
ते नर्दमाना इव कालमेघाः कथा विचित्राः कथयाम्बभूवुः	BR-01-12-185-011a
न वैश्यशूद्रौपयिकीः कथास्ता न च द्विजातेः कथयन्ति वीराः	BR-01-12-185-011c
निःसंशयं क्षत्रियपुङ्गवास्ते यथा हि युद्धं कथयन्ति राजन्	BR-01-12-185-012a
आशा हि नो व्यक्तमियं समृद्धा मुक्तान्हि पार्थाञ्शृणुमोऽग्निदाहात्	BR-01-12-185-012c
यथा हि लक्ष्यं निहतं धनुश्च सज्यं कृतं तेन तथा प्रसह्य	BR-01-12-185-013a
यथा च भाषन्ति परस्परं ते छन्ना ध्रुवं ते प्रचरन्ति पार्थाः	BR-01-12-185-013c
ततः स राजा द्रुपदः प्रहृष्टः पुरोहितं प्रेषयां तत्र चक्रे	BR-01-12-185-014a
विद्याम युष्मानिति भाषमाणो महात्मनः पाण्डुसुताः स्थ कच्चित्	BR-01-12-185-014c
गृहीतवाक्यो नृपतेः पुरोधा गत्वा प्रशंसामभिधाय तेषाम्	BR-01-12-185-015a
वाक्यं यथावन्नृपतेः समग्रमुवाच तान्स क्रमवित्क्रमेण	BR-01-12-185-015c
विज्ञातुमिच्छत्यवनीश्वरो वः पाञ्चालराजो द्रुपदो वरार्हाः	BR-01-12-185-016a
लक्ष्यस्य वेद्धारमिमं हि दृष्ट्वा हर्षस्य नान्तं परिपश्यते सः	BR-01-12-185-016c
तदाचड्ढ्वं ज्ञातिकुलानुपूर्वीं पदं शिरस्सु द्विषतां कुरुध्वम्	BR-01-12-185-017a
प्रह्लादयध्वं हृदयं ममेदं पाञ्चालराजस्य सहानुगस्य	BR-01-12-185-017c
पाण्डुर्हि राजा द्रुपदस्य राज्ञः प्रियः सखा चात्मसमो बभूव	BR-01-12-185-018a
तस्यैष कामो दुहिता ममेयं स्नुषा यदि स्यादिति कौरवस्य	BR-01-12-185-018c
अयं च कामो द्रुपदस्य राज्ञो हृदि स्थितो नित्यमनिन्दिताङ्गाः	BR-01-12-185-019a
यदर्जुनो वै पृथुदीर्घबाहुर्धर्मेण विन्देत सुतां ममेति	BR-01-12-185-019c
तथोक्तवाक्यं तु पुरोहितं तं स्थितं विनीतं समुदीक्ष्य राजा	BR-01-12-185-020a
समीपस्थं भीममिदं शशास प्रदीयतां पाद्यमर्घ्यं तथास्मै	BR-01-12-185-020c
मान्यः पुरोधा द्रुपदस्य राज्ञस्तस्मै प्रयोज्याभ्यधिकैव पूजा	BR-01-12-185-021a
भीमस्तथा तत्कृतवान्नरेन्द्र तां चैव पूजां प्रतिसङ्गृहीत्वा	BR-01-12-185-021c
सुखोपविष्टं तु पुरोहितं तं युधिष्ठिरो ब्राह्मणमित्युवाच	BR-01-12-185-022a
पाञ्चालराजेन सुता निसृष्टा स्वधर्मदृष्टेन यथानुकामम्	BR-01-12-185-022c
प्रदिष्टशुल्का द्रुपदेन राज्ञा सानेन वीरेण तथानुवृत्ता	BR-01-12-185-023a
न तत्र वर्णेषु कृता विवक्षा न जीवशिल्पे न कुले न गोत्रे	BR-01-12-185-023c
कृतेन सज्येन हि कार्मुकेण विद्धेन लक्ष्येण च सन्निसृष्टा	BR-01-12-185-024a
सेयं तथानेन महात्मनेह कृष्णा जिता पार्थिवसङ्घमध्ये	BR-01-12-185-024c
नैवङ्गते सौमकिरद्य राजा सन्तापमर्हत्यसुखाय कर्तुम्	BR-01-12-185-025a
कामश्च योऽसौ द्रुपदस्य राज्ञः स चापि सम्पत्स्यति पार्थिवस्य	BR-01-12-185-025c
अप्राप्यरूपां हि नरेन्द्रकन्यामिमामहं ब्राह्मण साधु मन्ये	BR-01-12-185-026a
न तद्धनुर्मन्दबलेन शक्यं मौर्व्या समायोजयितुं तथा हि	BR-01-12-185-026c
न चाकृतास्त्रेण न हीनजेन लक्ष्यं तथा पातयितुं हि शक्यम्	BR-01-12-185-026e
तस्मान्न तापं दुहितुर्निमित्तं पाञ्चालराजोऽर्हति कर्तुमद्य	BR-01-12-185-027a
न चापि तत्पातनमन्यथेह कर्तुं विषह्यं भुवि मानवेन	BR-01-12-185-027c
एवं ब्रुवत्येव युधिष्ठिरे तु पाञ्चालराजस्य समीपतोऽन्यः	BR-01-12-185-028a
तत्राजगामाशु नरो द्वितीयो निवेदयिष्यन्निह सिद्धमन्नम्	BR-01-12-185-028c
	
	
	
	
दूत उवाच	BR-01-12-186-001 
जन्यार्थमन्नं द्रुपदेन राज्ञा विवाहहेतोरुपसंस्कृतं च	BR-01-12-186-001a
तदाप्नुवध्वं कृतसर्वकार्याः कृष्णा च तत्रैव चिरं न कार्यम्	BR-01-12-186-001c
इमे रथाः काञ्चनपद्मचित्राः सदश्वयुक्ता वसुधाधिपार्हाः	BR-01-12-186-002a
एतान्समारुह्य परैत सर्वे पाञ्चालराजस्य निवेशनं तत्	BR-01-12-186-002c
वैशम्पायन उवाच	BR-01-12-186-003  
ततः प्रयाताः कुरुपुङ्गवास्ते पुरोहितं तं प्रथमं प्रयाप्य	BR-01-12-186-003a
आस्थाय यानानि महान्ति तानि कुन्ती च कृष्णा च सहैव याते	BR-01-12-186-003c
श्रुत्वा तु वाक्यानि पुरोहितस्य यान्युक्तवान्भारत धर्मराजः	BR-01-12-186-004a
जिज्ञासयैवाथ कुरूत्तमानां द्रव्याण्यनेकान्युपसञ्जहार	BR-01-12-186-004c
फलानि माल्यानि सुसंस्कृतानि चर्माणि वर्माणि तथासनानि	BR-01-12-186-005a
गाश्चैव राजन्नथ चैव रज्जूर्द्रव्याणि चान्यानि कृषीनिमित्तम्	BR-01-12-186-005c
अन्येषु शिल्पेषु च यान्यपि स्युः सर्वाणि कॢप्तान्यखिलेन तत्र	BR-01-12-186-006a
क्रीडानिमित्तानि च यानि तानि सर्वाणि तत्रोपजहार राजा	BR-01-12-186-006c
रथाश्ववर्माणि च भानुमन्ति खड्गा महान्तोऽश्वरथाश्च चित्राः	BR-01-12-186-007a
धनूंषि चाग्र्याणि शराश्च मुख्याः शक्त्यृष्टयः काञ्चनभूषिताश्च	BR-01-12-186-007c
प्रासा भुशुण्ड्यश्च परश्वधाश्च साङ्ग्रामिकं चैव तथैव सर्वम्	BR-01-12-186-008a
शय्यासनान्युत्तमसंस्कृतानि तथैव चासन्विविधानि तत्र	BR-01-12-186-008c
कुन्ती तु कृष्णां परिगृह्य साध्वीमन्तःपुरं द्रुपदस्याविवेश	BR-01-12-186-009a
स्त्रियश्च तां कौरवराजपत्नीं प्रत्यर्चयाञ्चक्रुरदीनसत्त्वाः	BR-01-12-186-009c
तान्सिंहविक्रान्तगतीनवेक्ष्यमहर्षभाक्षानजिनोत्तरीयान्	BR-01-12-186-010a
गूढोत्तरांसान्भुजगेन्द्रभोगप्रलम्बबाहून्पुरुषप्रवीरान्	BR-01-12-186-010c
राजा च राज्ञः सचिवाश्च सर्वे पुत्राश्च राज्ञः सुहृदस्तथैव	BR-01-12-186-011a
प्रेष्याश्च सर्वे निखिलेन राजन्हर्षं समापेतुरतीव तत्र	BR-01-12-186-011c
ते तत्र वीराः परमासनेषु सपादपीठेष्वविशङ्कमानाः	BR-01-12-186-012a
यथानुपूर्व्या विविशुर्नराग्र्यास्तदा महार्हेषु न विस्मयन्तः	BR-01-12-186-012c
उच्चावचं पार्थिवभोजनीयं पात्रीषु जाम्बूनदराजतीषु	BR-01-12-186-013a
दासाश्च दास्यश्च सुमृष्टवेषाः भोजापकाश्चाप्युपजह्रुरन्नम्	BR-01-12-186-013c
ते तत्र भुक्त्वा पुरुषप्रवीरा यथानुकामं सुभृशं प्रतीताः	BR-01-12-186-014a
उत्क्रम्य सर्वाणि वसूनि तत्र साड्ग्रामिकान्याविविशुर्नृवीराः	BR-01-12-186-014c
तल्लक्षयित्वा द्रुपदस्य पुत्रो राजा च सर्वैः सह मन्त्रिमुख्यैः	BR-01-12-186-015a
समर्चयामासुरुपेत्य हृष्टाः कुन्तीसुतान्पार्थिवपुत्रपौत्रान्	BR-01-12-186-015c
	
	
	
	
वैशम्पायन उवाच	BR-01-12-187-001  
तत आहूय पाञ्चाल्यो राजपुत्रं युधिष्ठिरम्	BR-01-12-187-001a
परिग्रहेण ब्राह्मेण परिगृह्य महाद्युतिः	BR-01-12-187-001c
पर्यपृच्छददीनात्मा कुन्तीपुत्रं सुवर्चसम्	BR-01-12-187-002a
कथं जानीम भवतः क्षत्रियान्ब्राह्मणानुत	BR-01-12-187-002c
वैश्यान्वा गुणसम्पन्नानुत वा शूद्रयोनिजान्	BR-01-12-187-003a
मायामास्थाय वा सिद्धांश्चरतः सर्वतोदिशम्	BR-01-12-187-003c
कृष्णाहेतोरनुप्राप्तान्दिवः सन्दर्शनार्थिनः	BR-01-12-187-004a
ब्रवीतु नो भवान्सत्यं सन्देहो ह्यत्र नो महान्	BR-01-12-187-004c
अपि नः संशयस्यान्ते मनस्तुष्टिरिहाविशेत्	BR-01-12-187-005a
अपि नो भागधेयानि शुभानि स्युः परन्तप	BR-01-12-187-005c
कामया ब्रूहि सत्यं त्वं सत्यं राजसु शोभते	BR-01-12-187-006a
इष्टापूर्तेन च तथा वक्तव्यमनृतं न तु	BR-01-12-187-006c
श्रुत्वा ह्यमरसङ्काश तव वाक्यमरिन्दम	BR-01-12-187-007a
ध्रुवं विवाहकरणमास्थास्यामि विधानतः	BR-01-12-187-007c
युधिष्ठिर उवाच	BR-01-12-187-008  
मा राजन्विमना भूस्त्वं पाञ्चाल्य प्रीतिरस्तु ते	BR-01-12-187-008a
ईप्सितस्ते ध्रुवः कामः संवृत्तोऽयमसंशयम्	BR-01-12-187-008c
वयं हि क्षत्रिया राजन्पाण्डोः पुत्रा महात्मनः	BR-01-12-187-009a
ज्येष्ठं मां विद्धि कौन्तेयं भीमसेनार्जुनाविमौ	BR-01-12-187-009c
याभ्यां तव सुता राजन्निर्जिता राजसंसदि	BR-01-12-187-009e
यमौ तु तत्र राजेन्द्र यत्र कृष्णा प्रतिष्ठिता	BR-01-12-187-010a
व्येतु ते मानसं दुःखं क्षत्रियाः स्मो नरर्षभ	BR-01-12-187-010c
पद्मिनीव सुतेयं ते ह्रदादन्यं ह्रदं गता	BR-01-12-187-010e
इति तथ्यं महाराज सर्वमेतद्ब्रवीमि ते	BR-01-12-187-011a
भवान्हि गुरुरस्माकं परमं च परायणम्	BR-01-12-187-011c
वैशम्पायन उवाच	BR-01-12-187-012  
ततः स द्रुपदो राजा हर्षव्याकुललोचनः	BR-01-12-187-012a
प्रतिवक्तुं तदा युक्तं नाशकत्तं युधिष्ठिरम्	BR-01-12-187-012c
यत्नेन तु स तं हर्षं सन्निगृह्य परन्तपः	BR-01-12-187-013a
अनुरूपं ततो राजा प्रत्युवाच युधिष्ठिरम्	BR-01-12-187-013c
पप्रच्छ चैनं धर्मात्मा यथा ते प्रद्रुताः पुरा	BR-01-12-187-014a
स तस्मै सर्वमाचख्यावानुपूर्व्येण पाण्डवः	BR-01-12-187-014c
तच्छ्रुत्वा द्रुपदो राजा कुन्तीपुत्रस्य भाषितम्	BR-01-12-187-015a
विगर्हयामास तदा धृतराष्ट्रं जनेश्वरम्	BR-01-12-187-015c
आश्वासयामास च तं कुन्तीपुत्रं युधिष्ठिरम्	BR-01-12-187-016a
प्रतिजज्ञे च राज्याय द्रुपदो वदतां वरः	BR-01-12-187-016c
ततः कुन्ती च कृष्णा च भीमसेनार्जुनावपि	BR-01-12-187-017a
यमौ च राज्ञा सन्दिष्टौ विविशुर्भवनं महत्	BR-01-12-187-017c
तत्र ते न्यवसन्राजन्यज्ञसेनेन पूजिताः	BR-01-12-187-018a
प्रत्याश्वस्तांस्ततो राजा सह पुत्रैरुवाच तान्	BR-01-12-187-018c
गृह्णातु विधिवत्पाणिमद्यैव कुरुनन्दनः	BR-01-12-187-019a
पुण्येऽहनि महाबाहुरर्जुनः कुरुतां क्षणम्	BR-01-12-187-019c
ततस्तमब्रवीद्राजा धर्मपुत्रो युधिष्ठिरः	BR-01-12-187-020a
ममापि दारसम्बन्धः कार्यस्तावद्विशां पते	BR-01-12-187-020c
द्रुपद उवाच	BR-01-12-187-021  
भवान्वा विधिवत्पाणिं गृह्णातु दुहितुर्मम	BR-01-12-187-021a
यस्य वा मन्यसे वीर तस्य कृष्णामुपादिश	BR-01-12-187-021c
युधिष्ठिर उवाच	BR-01-12-187-022  
सर्वेषां द्रौपदी राजन्महिषी नो भविष्यति	BR-01-12-187-022a
एवं हि व्याहृतं पूर्वं मम मात्रा विशां पते	BR-01-12-187-022c
अहं चाप्यनिविष्टो वै भीमसेनश्च पाण्डवः	BR-01-12-187-023a
पार्थेन विजिता चैषा रत्नभूता च ते सुता	BR-01-12-187-023c
एष नः समयो राजन्रत्नस्य सहभोजनम्	BR-01-12-187-024a
न च तं हातुमिच्छामः समयं राजसत्तम	BR-01-12-187-024c
सर्वेषां धर्मतः कृष्णा महिषी नो भविष्यति	BR-01-12-187-025a
आनुपूर्व्येण सर्वेषां गृह्णातु ज्वलने करम्	BR-01-12-187-025c
द्रुपद उवाच	BR-01-12-187-026  
एकस्य बह्व्यो विहिता महिष्यः कुरुनन्दन	BR-01-12-187-026a
नैकस्या बहवः पुंसो विधीयन्ते कदाचन	BR-01-12-187-026c
लोकवेदविरुद्धं त्वं नाधर्मं धार्मिकः शुचिः	BR-01-12-187-027a
कर्तुमर्हसि कौन्तेय कस्मात्ते बुद्धिरीदृशी	BR-01-12-187-027c
युधिष्ठिर उवाच	BR-01-12-187-028  
सूक्ष्मो धर्मो महाराज नास्य विद्मो वयं गतिम्	BR-01-12-187-028a
पूर्वेषामानुपूर्व्येण यातं वर्त्मानुयामहे	BR-01-12-187-028c
न मे वागनृतं प्राह नाधर्मे धीयते मतिः	BR-01-12-187-029a
एवं चैव वदत्यम्बा मम चैव मनोगतम्	BR-01-12-187-029c
एष धर्मो ध्रुवो राजंश्चरैनमविचारयन्	BR-01-12-187-030a
मा च तेऽत्र विशङ्का भूत्कथञ्चिदपि पार्थिव	BR-01-12-187-030c
द्रुपद उवाच	BR-01-12-187-031  
त्वं च कुन्ती च कौन्तेय धृष्टद्युम्नश्च मे सुतः	BR-01-12-187-031a
कथयन्त्वितिकर्तव्यं श्वः काले करवामहे	BR-01-12-187-031c
वैशम्पायन उवाच	BR-01-12-187-032  
ते समेत्य ततः सर्वे कथयन्ति स्म भारत	BR-01-12-187-032a
अथ द्वैपायनो राजन्नभ्यागच्छद्यदृच्छया	BR-01-12-187-032c
	
	
	
वैशम्पायन उवाच	BR-01-12-188-001  
ततस्ते पाण्डवाः सर्वे पाञ्चाल्यश्च महायशाः	BR-01-12-188-001a
प्रत्युत्थाय महात्मानं कृष्णं दृष्ट्वाभ्यपूजयन्	BR-01-12-188-001c
प्रतिनन्द्य स तान्सर्वान्पृष्ट्वा कुशलमन्ततः	BR-01-12-188-002a
आसने काञ्चने शुभ्रे निषसाद महामनाः	BR-01-12-188-002c
अनुज्ञातास्तु ते सर्वे कृष्णेनामिततेजसा	BR-01-12-188-003a
आसनेषु महार्हेषु निषेदुर्द्विपदां वराः	BR-01-12-188-003c
ततो मुहूर्तान्मधुरां वाणीमुच्चार्य पार्षतः	BR-01-12-188-004a
पप्रच्छ तं महात्मानं द्रौपद्यर्थे विशां पतिः	BR-01-12-188-004c
कथमेका बहूनां स्यान्न च स्याद्धर्मसङ्करः	BR-01-12-188-005a
एतन्नो भगवान्सर्वं प्रब्रवीतु यथातथम्	BR-01-12-188-005c
व्यास उवाच	BR-01-12-188-006 
अस्मिन्धर्मे विप्रलम्भे लोकवेदविरोधके	BR-01-12-188-006a
यस्य यस्य मतं यद्यच्छ्रोतुमिच्छामि तस्य तत्	BR-01-12-188-006c
द्रुपद उवाच	BR-01-12-188-007  
अधर्मोऽयं मम मतो विरुद्धो लोकवेदयोः	BR-01-12-188-007a
न ह्येका विद्यते पत्नी बहूनां द्विजसत्तम	BR-01-12-188-007c
न चाप्याचरितः पूर्वैरयं धर्मो महात्मभिः	BR-01-12-188-008a
न च धर्मोऽप्यनेकस्थश्चरितव्यः सनातनः	BR-01-12-188-008c
अतो नाहं करोम्येवं व्यवसायं क्रियां प्रति	BR-01-12-188-009a
धर्मसन्देहसन्दिग्धं प्रतिभाति हि मामिदम्	BR-01-12-188-009c
धृष्टद्युम्न उवाच	BR-01-12-188-010  
यवीयसः कथं भार्यां ज्येष्ठो भ्राता द्विजर्षभ	BR-01-12-188-010a
ब्रह्मन्समभिवर्तेत सद्वृत्तः संस्तपोधन	BR-01-12-188-010c
न तु धर्मस्य सूक्ष्मत्वाद्गतिं विद्मः कथञ्चन	BR-01-12-188-011a
अधर्मो धर्म इति वा व्यवसायो न शक्यते	BR-01-12-188-011c
कर्तुमस्मद्विधैर्ब्रह्मंस्ततो न व्यवसाम्यहम्	BR-01-12-188-012a
पञ्चानां महिषी कृष्णा भवत्विति कथञ्चन	BR-01-12-188-012c
युधिष्ठिर उवाच	BR-01-12-188-013  
न मे वागनृतं प्राह नाधर्मे धीयते मतिः	BR-01-12-188-013a
वर्तते हि मनो मेऽत्र नैषोऽधर्मः कथञचन	BR-01-12-188-013c
श्रूयते हि पुराणेऽपि जटिला नाम गौतमी	BR-01-12-188-014a
ऋषीनध्यासितवती सप्त धर्मभृतां वर	BR-01-12-188-014c
गुरोश्च वचनं प्राहुर्धर्मं धर्मज्ञसत्तम	BR-01-12-188-015a
गुरूणां चैव सर्वेषां जनित्री परमो गुरुः	BR-01-12-188-015c
सा चाप्युक्तवती वाचं भैक्षवद्भुज्यतामिति	BR-01-12-188-016a
तस्मादेतदहं मन्ये धर्मं द्विजवरोत्तम	BR-01-12-188-016c
कुन्त्युवाच	BR-01-12-188-017  
एवमेतद्यथाहायं धर्मचारी युधिष्ठिरः	BR-01-12-188-017a
अनृतान्मे भयं तीव्रं मुच्येयमनृतात्कथम्	BR-01-12-188-017c
व्यास उवाच	BR-01-12-188-018  
अनृतान्मोक्ष्यसे भद्रे धर्मश्चैष सनातनः	BR-01-12-188-018a
न तु वक्ष्यामि सर्वेषां पाञ्चाल शृणु मे स्वयम्	BR-01-12-188-018c
यथायं विहितो धर्मो यतश्चायं सनातनः	BR-01-12-188-019a
यथा च प्राह कौन्तेयस्तथा धर्मो न संशयः	BR-01-12-188-019c
वैशम्पायन उवाच	BR-01-12-188-020  
तत उत्थाय भगवान्व्यासो द्वैपायनः प्रभुः	BR-01-12-188-020a
करे गृहीत्वा राजानं राजवेश्म समाविशत्	BR-01-12-188-020c
पाण्डवाश्चापि कुन्ती च धृष्टद्युम्नश्च पार्षतः	BR-01-12-188-021a
विचेतसस्ते तत्रैव प्रतीक्षन्ते स्म तावुभौ	BR-01-12-188-021c
ततो द्वैपायनस्तस्मै नरेन्द्राय महात्मने	BR-01-12-188-022a
आचख्यौ तद्यथा धर्मो बहूनामेकपत्निता	BR-01-12-188-022c
	
	
	
व्यास उवाच	BR-01-12-189-001  
पुरा वै नैमिषारण्ये देवाः सत्रमुपासते	BR-01-12-189-001a
तत्र वैवस्वतो राजञ्शामित्रमकरोत्तदा	BR-01-12-189-001c
ततो यमो दीक्षितस्तत्र राजन्नामारयत्किञ्चिदपि प्रजाभ्यः	BR-01-12-189-002a
ततः प्रजास्ता बहुला बभूवुः कालातिपातान्मरणात्प्रहीणाः	BR-01-12-189-002c
ततस्तु शक्रो वरुणः कुबेरः साध्या रुद्रा वसवश्चाश्विनौ च	BR-01-12-189-003a
प्रणेतारं भुवनस्य प्रजापतिं समाजग्मुस्तत्र देवास्तथान्ये	BR-01-12-189-003c
ततोऽब्रुवँल्लोकगुरुं समेता भयं नस्तीव्रं मानुषाणां विवृद्ध्या	BR-01-12-189-004a
तस्माद्भयादुद्विजन्तः सुखेप्सवः प्रयाम सर्वे शरणं भवन्तम्	BR-01-12-189-004c
ब्रह्मोवाच	BR-01-12-189-005  
किं वो भयं मानुषेभ्यो यूयं सर्वे यदामराः	BR-01-12-189-005a
मा वो मर्त्यसकाशाद्वै भयं भवतु कर्हिचित्	BR-01-12-189-005c
देवा ऊचुः	BR-01-12-189-006  
मर्त्या ह्यमर्त्याः संवृत्ता न विशेषोऽस्ति कश्चन	BR-01-12-189-006a
अविशेषादुद्विजन्तो विशेषार्थमिहागताः	BR-01-12-189-006c
ब्रह्मोवाच	BR-01-12-189-007  
वैवस्वतो व्यापृतः सत्रहेतोस्तेन त्विमे न म्रियन्ते मनुष्याः	BR-01-12-189-007a
तस्मिन्नेकाग्रे कृतसर्वकार्ये तत एषां भवितैवान्तकालः	BR-01-12-189-007c
वैवस्वतस्यापि तनुर्विभूता वीर्येण युष्माकमुत प्रयुक्ता	BR-01-12-189-008a
सैषामन्तो भविता ह्यन्तकाले तनुर्हि वीर्यं भविता नरेषु	BR-01-12-189-008c
व्यास उवाच	BR-01-12-189-009  
ततस्तु ते पूर्वजदेववाक्यं श्रुत्वा देवा यत्र देवा यजन्ते	BR-01-12-189-009a
समासीनास्ते समेता महाबला भागीरथ्यां ददृशुः पुण्डरीकम्	BR-01-12-189-009c
दृष्ट्वा च तद्विस्मितास्ते बभूवुस्तेषामिन्द्रस्तत्र शूरो जगाम	BR-01-12-189-010a
सोऽपश्यद्योषामथ पावकप्रभां यत्र गङ्गा सततं सम्प्रसूता	BR-01-12-189-010c
सा तत्र योषा रुदती जलार्थिनी गङ्गां देवीं व्यवगाह्यावतिष्ठत्	BR-01-12-189-011a
तस्याश्रुबिन्दुः पतितो जले वै तत्पद्ममासीदथ तत्र काञ्चनम्	BR-01-12-189-011c
तदद्भुतं प्रेक्ष्य वज्री तदानीमपृच्छत्तां योषितमन्तिकाद्वै	BR-01-12-189-012a
का त्वं कथं रोदिषि कस्य हेतोर्वाक्यं तथ्यं कामयेह ब्रवीहि	BR-01-12-189-012c
स्त्र्युवाच	BR-01-12-189-013  
त्वं वेत्स्यसे मामिह यास्मि शक्र यदर्थं चाहं रोदिमि मन्दभाग्या	BR-01-12-189-013a
आगच्छ राजन्पुरतोऽहं गमिष्ये द्रष्टासि तद्रोदिमि यत्कृतेऽहम्	BR-01-12-189-013c
व्यास उवाच	BR-01-12-189-014  
तां गच्छन्तीमन्वगच्छत्तदानीं सोऽपश्यदारात्तरुणं दर्शनीयम्	BR-01-12-189-014a
सिंहासनस्थं युवतीसहायं क्रीडन्तमक्षैर्गिरिराजमूर्ध्नि	BR-01-12-189-014c
तमब्रवीद्देवराजो ममेदं त्वं विद्धि विश्वं भुवनं वशे स्थितम्	BR-01-12-189-015a
ईशोऽहमस्मीति समन्युरब्रवीद्दृष्ट्वा तमक्षैः सुभृशं प्रमत्तम्	BR-01-12-189-015c
क्रुद्धं तु शक्रं प्रसमीक्ष्य देवो जहास शक्रं च शनैरुदैक्षत	BR-01-12-189-016a
संस्तम्भितोऽभूदथ देवराजस्तेनेक्षितः स्थाणुरिवावतस्थे	BR-01-12-189-016c
यदा तु पर्याप्तमिहास्य क्रीडया तदा देवीं रुदतीं तामुवाच	BR-01-12-189-017a
आनीयतामेष यतोऽहमारान्मैनं दर्पः पुनरप्याविशेत	BR-01-12-189-017c
ततः शक्रः स्पृष्टमात्रस्तया तु स्रस्तैरङ्गैः पतितोऽभूद्धरण्याम्	BR-01-12-189-018a
तमब्रवीद्भगवानुग्रतेजा मैवं पुनः शक्र कृथाः कथञ्चित्	BR-01-12-189-018c
विवर्तयैनं च महाद्रिराजं बलं च वीर्यं च तवाप्रमेयम्	BR-01-12-189-019a
विवृत्य चैवाविश मध्यमस्य यत्रासते त्वद्विधाः सूर्यभासः	BR-01-12-189-019c
स तद्विवृत्य शिखरं महागिरेस्तुल्यद्युतींश्चतुरोऽन्यान्ददर्श	BR-01-12-189-020a
स तानभिप्रेक्ष्य बभूव दुःखितः कच्चिन्नाहं भविता वै यथेमे	BR-01-12-189-020c
ततो देवो गिरिशो वज्रपाणिं विवृत्य नेत्रे कुपितोऽभ्युवाच	BR-01-12-189-021a
दरीमेतां प्रविश त्वं शतक्रतो यन्मां बाल्यादवमंस्थाः पुरस्तात्	BR-01-12-189-021c
उक्तस्त्वेवं विभुना देवराजः प्रवेपमानो भृशमेवाभिषङ्गात्	BR-01-12-189-022a
स्रस्तैरङ्गैरनिलेनेव नुन्नमश्वत्थपत्रं गिरिराजमूर्ध्नि	BR-01-12-189-022c
स प्राञ्जलिर्विनतेनाननेन प्रवेपमानः सहसैवमुक्तः	BR-01-12-189-023a
उवाच चेदं बहुरूपमुग्रं द्रष्टा शेषस्य भगवंस्त्वं भवाद्य	BR-01-12-189-023c
तमब्रवीदुग्रधन्वा प्रहस्य नैवंशीलाः शेषमिहाप्नुवन्ति	BR-01-12-189-024a
एतेऽप्येवं भवितारः पुरस्तात्तस्मादेतां दरिमाविश्य शेध्वम्	BR-01-12-189-024c
शेषोऽप्येवं भविता वो न संशयो योनिं सर्वे मानुषीमाविशध्वम्	BR-01-12-189-025a
तत्र यूयं कर्म कृत्वाविषह्यं बहूनन्यान्निधनं प्रापयित्वा	BR-01-12-189-025c
आगन्तारः पुनरेवेन्द्रलोकं स्वकर्मणा पूर्वजितं महार्हम्	BR-01-12-189-026a
सर्वं मया भाषितमेतदेवं कर्तव्यमन्यद्विविधार्थवच्च	BR-01-12-189-026c
पूर्वेन्द्रा ऊचुः	BR-01-12-189-027  
गमिष्यामो मानुषं देवलोकाद्दुराधरो विहितो यत्र मोक्षः	BR-01-12-189-027a
देवास्त्वस्मानादधीरञ्जनन्यां धर्मो वायुर्मघवानश्विनौ च	BR-01-12-189-027c
व्यास उवाच	BR-01-12-189-028  
एतच्छ्रुत्वा वज्रपाणिर्वचस्तु देवश्रेष्ठं पुनरेवेदमाह	BR-01-12-189-028a
वीर्येणाहं पुरुषं कार्यहेतोर्दद्यामेषां पञ्चमं मत्प्रसूतम्	BR-01-12-189-028c
तेषां कामं भगवानुग्रधन्वा प्रादादिष्टं सन्निसर्गाद्यथोक्तम्	BR-01-12-189-029a
तां चाप्येषां योषितं लोककान्तां श्रियं भार्यां व्यदधान्मानुषेषु	BR-01-12-189-029c
तैरेव सार्धं तु ततः स देवो जगाम नारायणमप्रमेयम्	BR-01-12-189-030a
स चापि तद्व्यदधात्सर्वमेव ततः सर्वे सम्बभूवुर्धरण्याम्	BR-01-12-189-030c
स चापि केशौ हरिरुद्बबर्ह शुक्लमेकमपरं चापि कृष्णम्	BR-01-12-189-031a
तौ चापि केशौ विशतां यदूनां कुले स्त्रियौ रोहिणीं देवकीं च	BR-01-12-189-031c
तयोरेको बलदेवो बभूव कृष्णो द्वितीयः केशवः सम्बभूव	BR-01-12-189-031e
ये ते पूर्वं शक्ररूपा निरुद्धास्तस्यां दर्यां पर्वतस्योत्तरस्य	BR-01-12-189-032a
इहैव ते पाण्डवा वीर्यवन्तः शक्रस्यांशः पाण्डवः सव्यसाची	BR-01-12-189-032c
एवमेते पाण्डवाः सम्बभूवुर्ये ते राजन्पूर्वमिन्द्रा बभूवुः	BR-01-12-189-033a
लक्ष्मीश्चैषां पूर्वमेवोपदिष्टा भार्या यैषा द्रौपदी दिव्यरूपा	BR-01-12-189-033c
कथं हि स्त्री कर्मणोऽन्ते महीतलात्समुत्तिष्ठेदन्यतो दैवयोगात्	BR-01-12-189-034a
यस्या रूपं सोमसूर्यप्रकाशं गन्धश्चाग्र्यः क्रोशमात्रात्प्रवाति	BR-01-12-189-034c
इदं चान्यत्प्रीतिपूर्वं नरेन्द्र ददामि ते वरमत्यद्भुतं च	BR-01-12-189-035a
दिव्यं चक्षुः पश्य कुन्तीसुतांस्त्वं पुण्यैर्दिव्यैः पूर्वदेहैरुपेतान्	BR-01-12-189-035c
वैशम्पायन उवाच	BR-01-12-189-036  
ततो व्यासः परमोदारकर्मा शुचिर्विप्रस्तपसा तस्य राज्ञः	BR-01-12-189-036a
चक्षुर्दिव्यं प्रददौ तान्स सर्वान्राजापश्यत्पूर्वदेहैर्यथावत्	BR-01-12-189-036c
ततो दिव्यान्हेमकिरीटमालिनः शक्रप्रख्यान्पावकादित्यवर्णान्	BR-01-12-189-037a
बद्धापीडांश्चारुरूपांश्च यूनो व्यूढोरस्कांस्तालमात्रान्ददर्श	BR-01-12-189-037c
दिव्यैर्वस्त्रैररजोभिः सुवर्णैर्माल्यैश्चाग्र्यैः शोभमानानतीव	BR-01-12-189-038a
साक्षात्त्र्यक्षान्वसवो वाथ दिव्यानादित्यान्वा सर्वगुणोपपन्नान्	BR-01-12-189-038c
तान्पूर्वेन्द्रानेवमीक्ष्याभिरूपान्प्रीतो राजा द्रुपदो विस्मितश्च	BR-01-12-189-038e
दिव्यां मायां तामवाप्याप्रमेयां तां चैवाग्र्यां श्रियमिव रूपिणीं च	BR-01-12-189-039a
योग्यां तेषां रूपतेजोयशोभिः पत्नीमृद्धां दृष्टवान्पार्थिवेन्द्रः	BR-01-12-189-039c
स तद्दृष्ट्वा महदाश्चर्यरूपं जग्राह पादौ सत्यवत्याः सुतस्य	BR-01-12-189-040a
नैतच्चित्रं परमर्षे त्वयीति प्रसन्नचेताः स उवाच चैनम्	BR-01-12-189-040c
व्यास उवाच	BR-01-12-189-041  
आसीत्तपोवने काचिदृषेः कन्या महात्मनः	BR-01-12-189-041a
नाध्यगच्छत्पतिं सा तु कन्या रूपवती सती	BR-01-12-189-041c
तोषयामास तपसा सा किलोग्रेण शङ्करम्	BR-01-12-189-042a
तामुवाचेश्वरः प्रीतो वृणु काममिति स्वयम्	BR-01-12-189-042c
सैवमुक्ताब्रवीत्कन्या देवं वरदमीश्वरम्	BR-01-12-189-043a
पतिं सर्वगुणोपेतमिच्छामीति पुनः पुनः	BR-01-12-189-043c
ददौ तस्यै स देवेशस्तं वरं प्रीतिमांस्तदा	BR-01-12-189-044a
पञ्च ते पतयः श्रेष्ठा भविष्यन्तीति शङ्करः	BR-01-12-189-044c
सा प्रसादयती देवमिदं भूयोऽभ्यभाषत	BR-01-12-189-045a
एकं पतिं गुणोपेतं त्वत्तोऽर्हामीति वै तदा	BR-01-12-189-045c
तां देवदेवः प्रीतात्मा पुनः प्राह शुभं वचः	BR-01-12-189-045e
पञ्चकृत्वस्त्वया उक्तः पतिं देहीत्यहं पुनः	BR-01-12-189-046a
तत्तथा भविता भद्रे तव तद्भद्रमस्तु ते	BR-01-12-189-046c
देहमन्यं गतायास्ते यथोक्तं तद्भविष्यति	BR-01-12-189-046e
द्रुपदैषा हि सा जज्ञे सुता ते देवरूपिणी	BR-01-12-189-047a
पञ्चानां विहिता पत्नी कृष्णा पार्षत्यनिन्दिता	BR-01-12-189-047c
स्वर्गश्रीः पाण्डवार्थाय समुत्पन्ना महामखे	BR-01-12-189-048a
सेह तप्त्वा तपो घोरं दुहितृत्वं तवागता	BR-01-12-189-048c
सैषा देवी रुचिरा देवजुष्टा पञ्चानामेका स्वकृतेन कर्मणा	BR-01-12-189-049a
सृष्टा स्वयं देवपत्नी स्वयम्भुवा श्रुत्वा राजन्द्रुपदेष्टं कुरुष्व	BR-01-12-189-049c
	
	
	
	
द्रुपद उवाच	BR-01-13-190-001  
अश्रुत्वैवं वचनं ते महर्षे मया पूर्वं यतितं कार्यमेतत्	BR-01-13-190-001a
न वै शक्यं विहितस्यापयातुं तदेवेदमुपपन्नं विधानम्	BR-01-13-190-001c
दिष्टस्य ग्रन्थिरनिवर्तनीयः स्वकर्मणा विहितं नेह किञ्चित्	BR-01-13-190-002a
कृतं निमित्तं हि वरैकहेतोस्तदेवेदमुपपन्नं बहूनाम्	BR-01-13-190-002c
यथैव कृष्णोक्तवती पुरस्तान्नैकान्पतीन्मे भगवान्ददातु	BR-01-13-190-003a
स चाप्येवं वरमित्यब्रवीत्तां देवो हि वेद परमं यदत्र	BR-01-13-190-003c
यदि वायं विहितः शङ्करेण धर्मोऽधर्मो वा नात्र ममापराधः	BR-01-13-190-004a
गृह्णन्त्विमे विधिवत्पाणिमस्या यथोपजोषं विहितैषां हि कृष्णा	BR-01-13-190-004c
वैशम्पायन उवाच	BR-01-13-190-005  
ततोऽब्रवीद्भगवान्धर्मराजमद्य पुण्याहमुत पाण्डवेय	BR-01-13-190-005a
अद्य पौष्यं योगमुपैति चन्द्रमाः पाणिं कृष्णायास्त्वं गृहाणाद्य पूर्वम्	BR-01-13-190-005c
ततो राजा यज्ञसेनः सपुत्रो जन्यार्थ युक्तं बहु तत्तदग्र्यम्	BR-01-13-190-006a
समानयामास सुतां च कृष्णामाप्लाव्य रत्नैर्बहुभिर्विभूष्य	BR-01-13-190-006c
ततः सर्वे सुहृदस्तत्र तस्य समाजग्मुः सचिवा मन्त्रिणश्च	BR-01-13-190-007a
द्रष्टुं विवाहं परमप्रतीता द्विजाश्च पौराश्च यथाप्रधानाः	BR-01-13-190-007c
तत्तस्य वेश्मार्थिजनोपशोभितं विकीर्णपद्मोत्पलभूषिताजिरम्	BR-01-13-190-008a
महार्हरत्नौघविचित्रमाबभौ दिवं यथा निर्मलतारकाचितम्	BR-01-13-190-008c
ततस्तु ते कौरवराजपुत्रा विभूषिताः कुण्डलिनो युवानः	BR-01-13-190-009a
महार्हवस्त्रा वरचन्दनोक्षिताः कृताभिषेकाः कृतमङ्गलक्रियाः	BR-01-13-190-009c
पुरोहितेनाग्निसमानवर्चसा सहैव धौम्येन यथाविधि प्रभो	BR-01-13-190-010a
क्रमेण सर्वे विविशुश्च तत्सदो महर्षभा गोष्ठमिवाभिनन्दिनः	BR-01-13-190-010c
ततः समाधाय स वेदपारगो जुहाव मन्त्रैर्ज्वलितं हुताशनम्	BR-01-13-190-011a
युधिष्ठिरं चाप्युपनीय मन्त्रविन्नियोजयामास सहैव कृष्णया	BR-01-13-190-011c
प्रदक्षिणं तौ प्रगृहीतपाणी समानयामास स वेदपारगः	BR-01-13-190-012a
ततोऽभ्यनुज्ञाय तमाजिशोभिनं पुरोहितो राजगृहाद्विनिर्ययौ	BR-01-13-190-012c
क्रमेण चानेन नराधिपात्मजा वरस्त्रियास्ते जगृहुस्तदा करम्	BR-01-13-190-013a
अहन्यहन्युत्तमरूपधारिणो महारथाः कौरववंशवर्धनाः	BR-01-13-190-013c
इदं च तत्राद्भुतरूपमुत्तमं जगाद विप्रर्षिरतीतमानुषम्	BR-01-13-190-014a
महानुभावा किल सा सुमध्यमा बभूव कन्यैव गते गतेऽहनि	BR-01-13-190-014c
कृते विवाहे द्रुपदो धनं ददौ महारथेभ्यो बहुरूपमुत्तमम्	BR-01-13-190-015a
शतं रथानां वरहेमभूषिणां चतुर्युजां हेमखलीनमालिनाम्	BR-01-13-190-015c
शतं गजानामभिपद्मिनां तथा शतं गिरीणामिव हेमशृङ्गिणाम्	BR-01-13-190-016a
तथैव दासीशतमग्र्ययौवनं महार्हवेषाभरणाम्बरस्रजम्	BR-01-13-190-016c
पृथक्पृथक्चैव दशायुतान्वितं धनं ददौ सौमकिरग्निसाक्षिकम्	BR-01-13-190-017a
तथैव वस्त्राणि च भूषणानि प्रभावयुक्तानि महाधनानि	BR-01-13-190-017c
कृते विवाहे च ततः स्म पाण्डवाः प्रभूतरत्नामुपलभ्य तां श्रियम्	BR-01-13-190-018a
विजह्रुरिन्द्रप्रतिमा महाबलाः पुरे तु पाञ्चालनृपस्य तस्य ह	BR-01-13-190-018c
	
	
	
	
वैशम्पायन उवाच	BR-01-13-191-001
पाण्डवैः सह संयोगं गतस्य द्रुपदस्य तु	BR-01-13-191-001a
न बभूव भयं किञ्चिद्देवेभ्योऽपि कथञ्चन	BR-01-13-191-001c
कुन्तीमासाद्य ता नार्यो द्रुपदस्य महात्मनः	BR-01-13-191-002a
नाम सङ्कीर्तयन्त्यस्ताः पादौ जग्मुः स्वमूर्धभिः	BR-01-13-191-002c
कृष्णा च क्षौमसंवीता कृतकौतुकमङ्गला	BR-01-13-191-003a
कृताभिवादना श्वश्र्वास्तस्थौ प्रह्वा कृताञ्जलिः	BR-01-13-191-003c
रूपलक्षणसम्पन्नां शीलाचारसमन्विताम्	BR-01-13-191-004a
द्रौपदीमवदत्प्रेम्णा पृथाशीर्वचनं स्नुषाम्	BR-01-13-191-004c
यथेन्द्राणी हरिहये स्वाहा चैव विभावसौ	BR-01-13-191-005a
रोहिणी च यथा सोमे दमयन्ती यथा नले	BR-01-13-191-005c
यथा वैश्रवणे भद्रा वसिष्ठे चाप्यरुन्धती	BR-01-13-191-006a
यथा नारायणे लक्ष्मीस्तथा त्वं भव भर्तृषु	BR-01-13-191-006c
जीवसूर्वीरसूर्भद्रे बहुसौख्यसमन्विता	BR-01-13-191-007a
सुभगा भोगसम्पन्ना यज्ञपत्नी स्वनुव्रता	BR-01-13-191-007c
अतिथीनागतान्साधून्बालान्वृद्धान्गुरूंस्तथा	BR-01-13-191-008a
पूजयन्त्या यथान्यायं शश्वद्गच्छन्तु ते समाः	BR-01-13-191-008c
कुरुजाङ्गलमुख्येषु राष्ट्रेषु नगरेषु च	BR-01-13-191-009a
अनु त्वमभिषिच्यस्व नृपतिं धर्मवत्सलम्	BR-01-13-191-009c
पतिभिर्निर्जितामुर्वीं विक्रमेण महाबलैः	BR-01-13-191-010a
कुरु ब्राह्मणसात्सर्वामश्वमेधे महाक्रतौ	BR-01-13-191-010c
पृथिव्यां यानि रत्नानि गुणवन्ति गुनान्विते	BR-01-13-191-011a
तान्याप्नुहि त्वं कल्याणि सुखिनी शरदां शतम्	BR-01-13-191-011c
यथा च त्वाभिनन्दामि वध्वद्य क्षौमसंवृताम्	BR-01-13-191-012a
तथा भूयोऽभिनन्दिष्ये सूतपुत्रां गुणान्विताम्	BR-01-13-191-012c
ततस्तु कृतदारेभ्यः पाण्डुभ्यः प्राहिणोद्धरिः	BR-01-13-191-013a
मुक्तावैडूर्यचित्राणि हैमान्याभरणानि च	BR-01-13-191-013c
वासांसि च महार्हाणि नानादेश्यानि माधवः	BR-01-13-191-014a
कम्बलाजिनरत्नानि स्पर्शवन्ति शुभानि च	BR-01-13-191-014c
शयनासनयानानि विविधानि महान्ति च	BR-01-13-191-015a
वैडूर्यवज्रचित्राणि शतशो भाजनानि च	BR-01-13-191-015c
रूपयौवनदाक्षिण्यैरुपेताश्च स्वलङ्कृताः	BR-01-13-191-016a
प्रेष्याः सम्प्रददौ कृष्णो नानादेश्याः सहस्रशः	BR-01-13-191-016c
गजान्विनीतान्भद्रांश्च सदश्वांश्च स्वलंकृतान्	BR-01-13-191-017a
रथांश्च दान्तान्सौवर्णैः शुभैः पट्टैरलंकृतान्	BR-01-13-191-017c
कोटिशश्च सुवर्णं स तेषामकृतकं तथा	BR-01-13-191-018a
वीतीकृतममेयात्मा प्राहिणोन्मधुसूदनः	BR-01-13-191-018c
तत्सर्वं प्रतिजग्राह धर्मराजो युधिष्ठिरः	BR-01-13-191-019a
मुदा परमया युक्तो गोविन्दप्रियकाम्यया	BR-01-13-191-019c
	
	
	
वैशम्पायन उवाच	BR-01-14-192-001
ततो राज्ञां चरैराप्तैश्चारः समुपनीयत	BR-01-14-192-001a
पाण्डवैरुपसम्पन्ना द्रौपदी पतिभिः शुभा	BR-01-14-192-001c
येन तद्धनुरायम्य लक्ष्यं विद्धं महात्मना	BR-01-14-192-002a
सोऽर्जुनो जयतां श्रेष्ठो महाबाणधनुर्धरः	BR-01-14-192-002c
यः शल्यं मद्रराजानमुत्क्षिप्याभ्रामयद्बली	BR-01-14-192-003a
त्रासयंश्चापि सङ्क्रुद्धो वृक्षेण पुरुषान्रणे	BR-01-14-192-003c
न चापि सम्भ्रमः कश्चिदासीत्तत्र महात्मनः	BR-01-14-192-004a
स भीमो भीमसंस्पर्शः शत्रुसेनाङ्गपातनः	BR-01-14-192-004c
ब्रह्मरूपधराञ्श्रुत्वा पाण्डुराजसुतांस्तदा	BR-01-14-192-005a
कौन्तेयान्मनुजेन्द्राणां विस्मयः समजायत	BR-01-14-192-005c
सपुत्रा हि पुरा कुन्ती दग्धा जतुगृहे श्रुता	BR-01-14-192-006a
पुनर्जातानिति स्मैतान्मन्यन्ते सर्वपार्थिवाः	BR-01-14-192-006c
धिक्कुर्वन्तस्तदा भीष्मं धृतराष्ट्रं च कौरवम्	BR-01-14-192-007a
कर्मणा सुनृशंसेन पुरोचनकृतेन वै	BR-01-14-192-007c
वृत्ते स्वयंवरे चैव राजानः सर्व एव ते	BR-01-14-192-008a
यथागतं विप्रजग्मुर्विदित्वा पाण्डवान्वृतान्	BR-01-14-192-008c
अथ दुर्योधनो राजा विमना भ्रातृभिः सह	BR-01-14-192-009a
अश्वत्थाम्ना मातुलेन कर्णेन च कृपेण च	BR-01-14-192-009c
विनिवृत्तो वृतं दृष्ट्वा द्रौपद्या श्वेतवाहनम्	BR-01-14-192-010a
तं तु दुःशासनो व्रीडन्मन्दं मन्दमिवाब्रवीत्	BR-01-14-192-010c
यद्यसौ ब्राह्मणो न स्याद्विन्देत द्रौपदीं न सः	BR-01-14-192-011a
न हि तं तत्त्वतो राजन्वेद कश्चिद्धनञ्जयम्	BR-01-14-192-011c
दैवं तु परमं मन्ये पौरुषं तु निरर्थकम्	BR-01-14-192-012a
धिगस्मत्पौरुषं तात यद्धरन्तीह पाण्डवाः	BR-01-14-192-012c
एवं सम्भाषमाणास्ते निन्दन्तश्च पुरोचनम्	BR-01-14-192-013a
विविशुर्हास्तिनपुरं दीना विगतचेतसः	BR-01-14-192-013c
त्रस्ता विगतसङ्कल्पा दृष्ट्वा पार्थान्महौजसः	BR-01-14-192-014a
मुक्तान्हव्यवहाच्चैनान्संयुक्तान्द्रुपदेन च	BR-01-14-192-014c
धृष्टद्युम्नं च सञ्चिन्त्य तथैव च शिखण्डिनम्	BR-01-14-192-015a
द्रुपदस्यात्मजांश्चान्यान्सर्वयुद्धविशारदान्	BR-01-14-192-015c
विदुरस्त्वथ ताञ्श्रुत्वा द्रौपद्या पाण्डवान्वृतान्	BR-01-14-192-016a
व्रीडितान्धार्तराष्ट्रांश्च भग्नदर्पानुपागतान्	BR-01-14-192-016c
ततः प्रीतमनाः क्षत्ता धृतराष्ट्रं विशां पते	BR-01-14-192-017a
उवाच दिष्ट्या कुरवो वर्धन्त इति विस्मितः	BR-01-14-192-017c
वैचित्रवीर्यस्तु नृपो निशम्य विदुरस्य तत्	BR-01-14-192-018a
अब्रवीत्परमप्रीतो दिष्ट्या दिष्ट्येति भारत	BR-01-14-192-018c
मन्यते हि वृतं पुत्रं ज्येष्ठं द्रुपदकन्यया	BR-01-14-192-019a
दुर्योधनमविज्ञानात्प्रज्ञाचक्षुर्नरेश्वरः	BR-01-14-192-019c
अथ त्वाज्ञापयामास द्रौपद्या भूषणं बहु	BR-01-14-192-020a
आनीयतां वै कृष्णेति पुत्रं दुर्योधनं तदा	BR-01-14-192-020c
अथास्य पश्चाद्विदुर आचख्यौ पाण्डवान्वृतान्	BR-01-14-192-021a
सर्वान्कुशलिनो वीरान्पूजितान्द्रुपदेन च	BR-01-14-192-021c
तेषां सम्बन्धिनश्चान्यान्बहून्बलसमन्वितान्	BR-01-14-192-021e
धृतराष्ट्र उवाच	BR-01-14-192-022
यथैव पाण्डोः पुत्रास्ते तथैवाभ्यधिका मम	BR-01-14-192-022a
सेयमभ्यधिका प्रीतिर्वृद्धिर्विदुर मे मता	BR-01-14-192-022c
यत्ते कुशलिनो वीरा मित्रवन्तश्च पाण्डवाः	BR-01-14-192-022e
को हि द्रुपदमासाद्य मित्रं क्षत्तः सबान्धवम्	BR-01-14-192-023a
न बुभूषेद्भवेनार्थी गतश्रीरपि पार्थिवः	BR-01-14-192-023c
वैशम्पायन उवाच	BR-01-14-192-024
तं तथा भाषमाणं तु विदुरः प्रत्यभाषत	BR-01-14-192-024a
नित्यं भवतु ते बुद्धिरेषा राजञ्शतं समाः	BR-01-14-192-024c
ततो दुर्योधनश्चैव राधेयश्च विशां पते	BR-01-14-192-025a
धृतराष्ट्रमुपागम्य वचोऽब्रूतामिदं तदा	BR-01-14-192-025c
सन्निधौ विदुरस्य त्वां वक्तुं नृप न शक्नुवः	BR-01-14-192-026a
विविक्तमिति वक्ष्यावः किं तवेदं चिकीर्षितम्	BR-01-14-192-026c
सपत्नवृद्धिं यत्तात मन्यसे वृद्धिमात्मनः	BR-01-14-192-027a
अभिष्टौषि च यत्क्षत्तुः समीपे द्विपदां वर	BR-01-14-192-027c
अन्यस्मिन्नृप कर्तव्ये त्वमन्यत्कुरुषेऽनघ	BR-01-14-192-028a
तेषां बलविघातो हि कर्तव्यस्तात नित्यशः	BR-01-14-192-028c
ते वयं प्राप्तकालस्य चिकीर्षां मन्त्रयामहे	BR-01-14-192-029a
यथा नो न ग्रसेयुस्ते सपुत्रबलबान्धवान्	BR-01-14-192-029c
	
	
	
	
धृतराष्ट्र उवाच	BR-01-14-193-001
अहमप्येवमेवैतच्चिन्तयामि यथा युवाम्	BR-01-14-193-001a
विवेक्तुं नाहमिच्छामि त्वाकारं विदुरं प्रति	BR-01-14-193-001c
अतस्तेषां गुणानेव कीर्तयामि विशेषतः	BR-01-14-193-002a
नावबुध्येत विदुरो ममाभिप्रायमिङ्गितैः	BR-01-14-193-002c
यच्च त्वं मन्यसे प्राप्तं तद्ब्रूहि त्वं सुयोधन	BR-01-14-193-003a
राधेय मन्यसे त्वं च यत्प्राप्तं तद्ब्रवीहि मे	BR-01-14-193-003c
दुर्योधन उवाच	BR-01-14-193-004
अद्य तान्कुशलैर्विप्रैः सुकृतैराप्तकारिभिः	BR-01-14-193-004a
कुन्तीपुत्रान्भेदयामो माद्रीपुत्रौ च पाण्डवौ	BR-01-14-193-004c
अथ वा द्रुपदो राजा महद्भिर्वित्तसञ्चयैः	BR-01-14-193-005a
पुत्राश्चास्य प्रलोभ्यन्ताममात्याश्चैव सर्वशः	BR-01-14-193-005c
परित्यजध्वं राजानं कुन्तीपुत्रं युधिष्ठिरम्	BR-01-14-193-006a
अथ तत्रैव वा तेषां निवासं रोचयन्तु ते	BR-01-14-193-006c
इहैषां दोषवद्वासं वर्णयन्तु पृथक्पृथक्	BR-01-14-193-007a
ते भिद्यमानास्तत्रैव मनः कुर्वन्तु पाण्डवाः	BR-01-14-193-007c
अथवा कुशलाः केचिदुपायनिपुणा नराः	BR-01-14-193-008a
इतरेतरतः पार्थान्भेदयन्त्वनुरागतः	BR-01-14-193-008c
व्युत्थापयन्तु वा कृष्णां बहुत्वात्सुकरं हि तत्	BR-01-14-193-009a
अथवा पाण्डवांस्तस्यां भेदयन्तु ततश्च ताम्	BR-01-14-193-009c
भीमसेनस्य वा राजन्नुपायकुशलैर्नरैः	BR-01-14-193-010a
मृत्युर्विधीयतां छन्नैः स हि तेषां बलाधिकः	BR-01-14-193-010c
तस्मिंस्तु निहते राजन्हतोत्साहा हतौजसः	BR-01-14-193-011a
यतिष्यन्ते न राज्याय स हि तेषां व्यपाश्रयः	BR-01-14-193-011c
अजेयो ह्यर्जुनः सङ्ख्ये पृष्ठगोपे वृकोदरे	BR-01-14-193-012a
तमृते फल्गुनो युद्धे राधेयस्य न पादभाक्	BR-01-14-193-012c
ते जानमाना दौर्बल्यं भीमसेनमृते महत्	BR-01-14-193-013a
अस्मान्बलवतो ज्ञात्वा नशिष्यन्त्यबलीयसः	BR-01-14-193-013c
इहागतेषु पार्थेषु निदेशवशवर्तिषु	BR-01-14-193-014a
प्रवर्तिष्यामहे राजन्यथाश्रद्धं निबर्हणे	BR-01-14-193-014c
अथवा दर्शनीयाभिः प्रमदाभिर्विलोभ्यताम्	BR-01-14-193-015a
एकैकस्तत्र कौन्तेयस्ततः कृष्णा विरज्यताम्	BR-01-14-193-015c
प्रेष्यतां वापि राधेयस्तेषामागमनाय वै	BR-01-14-193-016a
ते लोप्त्रहारैः सन्धाय वध्यन्तामाप्तकारिभिः	BR-01-14-193-016c
एतेषामभ्युपायानां यस्ते निर्दोषवान्मतः	BR-01-14-193-017a
तस्य प्रयोगमातिष्ठ पुरा कालोऽतिवर्तते	BR-01-14-193-017c
यावच्चाकृतविश्वासा द्रुपदे पार्थिवर्षभे	BR-01-14-193-018a
तावदेवाद्य ते शक्या न शक्यास्तु ततः परम्	BR-01-14-193-018c
एषा मम मतिस्तात निग्रहाय प्रवर्तते	BR-01-14-193-019a
साधु वा यदि वासाधु किं वा राधेय मन्यसे	BR-01-14-193-019c
	
	
	
कर्ण उवाच	BR-01-14-194-001
दुर्योधन तव प्रज्ञा न सम्यगिति मे मतिः	BR-01-14-194-001a
न ह्युपायेन ते शक्याः पाण्डवाः कुरुनन्दन	BR-01-14-194-001c
पूर्वमेव हि ते सूक्ष्मैरुपायैर्यतितास्त्वया	BR-01-14-194-002a
निग्रहीतुं यदा वीर शकिता न तदा त्वया	BR-01-14-194-002c
इहैव वर्तमानास्ते समीपे तव पार्थिव	BR-01-14-194-003a
अजातपक्षाः शिशवः शकिता नैव बाधितुम्	BR-01-14-194-003c
जातपक्षा विदेशस्था विवृद्धाः सर्वशोऽद्य ते	BR-01-14-194-004a
नोपायसाध्याः कौन्तेया ममैषा मतिरच्युत	BR-01-14-194-004c
न च ते व्यसनैर्योक्तुं शक्या दिष्टकृता हि ते	BR-01-14-194-005a
शङ्किताश्चेप्सवश्चैव पितृपैतामहं पदम्	BR-01-14-194-005c
परस्परेण भेदश्च नाधातुं तेषु शक्यते	BR-01-14-194-006a
एकस्यां ये रताः पत्न्यां न भिद्यन्ते परस्परम्	BR-01-14-194-006c
न चापि कृष्णा शक्येत तेभ्यो भेदयितुं परैः	BR-01-14-194-007a
परिद्यूनान्वृतवती किमुताद्य मृजावतः	BR-01-14-194-007c
ईप्सितश्च गुणः स्त्रीणामेकस्या बहुभर्तृता	BR-01-14-194-008a
तं च प्राप्तवती कृष्णा न सा भेदयितुं सुखम्	BR-01-14-194-008c
आर्यवृत्तश्च पाञ्चाल्यो न स राजा धनप्रियः	BR-01-14-194-009a
न सन्त्यक्ष्यति कौन्तेयान्राज्यदानैरपि ध्रुवम्	BR-01-14-194-009c
तथास्य पुत्रो गुणवाननुरक्तश्च पाण्डवान्	BR-01-14-194-010a
तस्मान्नोपायसाध्यांस्तानहं मन्ये कथञ्चन	BR-01-14-194-010c
इदं त्वद्य क्षमं कर्तुमस्माकं पुरुषर्षभ	BR-01-14-194-011a
यावन्न कृतमूलास्ते पाण्डवेया विशां पते	BR-01-14-194-011c
तावत्प्रहरणीयास्ते रोचतां तव विक्रमः	BR-01-14-194-011e
अस्मत्पक्षो महान्यावद्यावत्पाञ्चालको लघुः	BR-01-14-194-012a
तावत्प्रहरणं तेषां क्रियतां मा विचारय	BR-01-14-194-012c
वाहनानि प्रभूतानि मित्राणि बहुलानि च	BR-01-14-194-013a
यावन्न तेषां गान्धारे तावदेवाशु विक्रम	BR-01-14-194-013c
यावच्च राजा पाञ्चाल्यो नोद्यमे कुरुते मनः	BR-01-14-194-014a
सह पुत्रैर्महावीर्यैस्तावदेवाशु विक्रम	BR-01-14-194-014c
यावन्नायाति वार्ष्णेयः कर्षन्यादववाहिनीम्	BR-01-14-194-015a
राज्यार्थे पाण्डवेयानां तावदेवाशु विक्रम	BR-01-14-194-015c
वसूनि विविधान्भोगान्राज्यमेव च केवलम्	BR-01-14-194-016a
नात्याज्यमस्ति कृष्णस्य पाण्डवार्थे महीपते	BR-01-14-194-016c
विक्रमेण मही प्राप्ता भरतेन महात्मना	BR-01-14-194-017a
विक्रमेण च लोकांस्त्रीञ्जितवान्पाकशासनः	BR-01-14-194-017c
विक्रमं च प्रशंसन्ति क्षत्रियस्य विशां पते	BR-01-14-194-018a
स्वको हि धर्मः शूराणां विक्रमः पार्थिवर्षभ	BR-01-14-194-018c
ते बलेन वयं राजन्महता चतुरङ्गिणा	BR-01-14-194-019a
प्रमथ्य द्रुपदं शीघ्रमानयामेह पाण्डवान्	BR-01-14-194-019c
न हि साम्ना न दानेन न भेदेन च पाण्डवाः	BR-01-14-194-020a
शक्याः साधयितुं तस्माद्विक्रमेणैव ताञ्जहि	BR-01-14-194-020c
तान्विक्रमेण जित्वेमामखिलां भुङ्क्ष्व मेदिनीम्	BR-01-14-194-021a
नान्यमत्र प्रपश्यामि कार्योपायं जनाधिप	BR-01-14-194-021c
वैशम्पायन उवाच	BR-01-14-194-022
श्रुत्वा तु राधेयवचो धृतराष्ट्रः प्रतापवान्	BR-01-14-194-022a
अभिपूज्य ततः पश्चादिदं वचनमब्रवीत्	BR-01-14-194-022c
उपपन्नं महाप्राज्ञे कृतास्त्रे सूतनन्दने	BR-01-14-194-023a
त्वयि विक्रमसम्पन्नमिदं वचनमीदृशम्	BR-01-14-194-023c
भूय एव तु भीष्मश्च द्रोणो विदुर एव च	BR-01-14-194-024a
युवां च कुरुतां बुद्धिं भवेद्या नः सुखोदया	BR-01-14-194-024c
तत आनाय्य तान्सर्वान्मन्त्रिणः सुमहायशाः	BR-01-14-194-025a
धृतराष्ट्रो महाराज मन्त्रयामास वै तदा	BR-01-14-194-025c
	
	
	
भीष्म उवाच	BR-01-14-195-001
न रोचते विग्रहो मे पाण्डुपुत्रैः कथञ्चन	BR-01-14-195-001a
यथैव धृतराष्ट्रो मे तथा पाण्डुरसंशयम्	BR-01-14-195-001c
गान्धार्याश्च यथा पुत्रास्तथा कुन्तीसुता मताः	BR-01-14-195-002a
यथा च मम ते रक्ष्या धृतराष्ट्र तथा तव	BR-01-14-195-002c
यथा च मम राज्ञश्च तथा दुर्योधनस्य ते	BR-01-14-195-003a
तथा कुरूणां सर्वेषामन्येषामपि भारत	BR-01-14-195-003c
एवं गते विग्रहं तैर्न रोचये सन्धाय वीरैर्दीयतामद्य भूमिः	BR-01-14-195-004a
तेषामपीदं प्रपितामहानां राज्यं पितुश्चैव कुरूत्तमानाम्	BR-01-14-195-004c
दुर्योधन यथा राज्यं त्वमिदं तात पश्यसि	BR-01-14-195-005a
मम पैतृकमित्येवं तेऽपि पश्यन्ति पाण्डवाः	BR-01-14-195-005c
यदि राज्यं न ते प्राप्ताः पाण्डवेयास्तपस्विनः	BR-01-14-195-006a
कुत एव तवापीदं भारतस्य च कस्यचित्	BR-01-14-195-006c
अथ धर्मेण राज्यं त्वं प्राप्तवान्भरतर्षभ	BR-01-14-195-007a
तेऽपि राज्यमनुप्राप्ताः पूर्वमेवेति मे मतिः	BR-01-14-195-007c
मधुरेणैव राज्यस्य तेषामर्धं प्रदीयताम्	BR-01-14-195-008a
एतद्धि पुरुषव्याघ्र हितं सर्वजनस्य च	BR-01-14-195-008c
अतोऽन्यथा चेत्क्रियते न हितं नो भविष्यति	BR-01-14-195-009a
तवाप्यकीर्तिः सकला भविष्यति न संशयः	BR-01-14-195-009c
कीर्तिरक्षणमातिष्ठ कीर्तिर्हि परमं बलम्	BR-01-14-195-010a
नष्टकीर्तेर्मनुष्यस्य जीवितं ह्यफलं स्मृतम्	BR-01-14-195-010c
यावत्कीर्तिर्मनुष्यस्य न प्रणश्यति कौरव	BR-01-14-195-011a
तावज्जीवति गान्धारे नष्टकीर्तिस्तु नश्यति	BR-01-14-195-011c
तमिमं समुपातिष्ठ धर्मं कुरुकुलोचितम्	BR-01-14-195-012a
अनुरूपं महाबाहो पूर्वेषामात्मनः कुरु	BR-01-14-195-012c
दिष्ट्या धरन्ति ते वीरा दिष्ट्या जीवति सा पृथा	BR-01-14-195-013a
दिष्ट्या पुरोचनः पापो नसकामोऽत्ययं गतः	BR-01-14-195-013c
तदा प्रभृति गान्धारे न शक्नोम्यभिवीक्षितुम्	BR-01-14-195-014a
लोके प्राणभृतां कञ्चिच्छ्रुत्वा कुन्तीं तथागताम्	BR-01-14-195-014c
न चापि दोषेण तथा लोको वैति पुरोचनम्	BR-01-14-195-015a
यथा त्वां पुरुषव्याघ्र लोको दोषेण गच्छति	BR-01-14-195-015c
तदिदं जीवितं तेषां तव कल्मषनाशनम्	BR-01-14-195-016a
सम्मन्तव्यं महाराज पाण्डवानां च दर्शनम्	BR-01-14-195-016c
न चापि तेषां वीराणां जीवतां कुरुनन्दन	BR-01-14-195-017a
पित्र्योंऽशः शक्य आदातुमपि वज्रभृता स्वयम्	BR-01-14-195-017c
ते हि सर्वे स्थिता धर्मे सर्वे चैवैकचेतसः	BR-01-14-195-018a
अधर्मेण निरस्ताश्च तुल्ये राज्ये विशेषतः	BR-01-14-195-018c
यदि धर्मस्त्वया कार्यो यदि कार्यं प्रियं च मे	BR-01-14-195-019a
क्षेमं च यदि कर्तव्यं तेषामर्धं प्रदीयताम्	BR-01-14-195-019c
	
	
	
	
द्रोण उवाच	BR-01-14-196-001
मन्त्राय समुपानीतैर्धृतराष्ट्रहितैर्नृप	BR-01-14-196-001a
धर्म्यं पथ्यं यशस्यं च वाच्यमित्यनुशुश्रुमः	BR-01-14-196-001c
ममाप्येषा मतिस्तात या भीष्मस्य महात्मनः	BR-01-14-196-002a
संविभज्यास्तु कौन्तेया धर्म एष सनातनः	BR-01-14-196-002c
प्रेष्यतां द्रुपदायाशु नरः कश्चित्प्रियंवदः	BR-01-14-196-003a
बहुलं रत्नमादाय तेषामर्थाय भारत	BR-01-14-196-003c
मिथः कृत्यं च तस्मै स आदाय बहु गच्छतु	BR-01-14-196-004a
वृद्धिं च परमां ब्रूयात्तत्संयोगोद्भवां तथा	BR-01-14-196-004c
सम्प्रीयमाणं त्वां ब्रूयाद्राजन्दूर्योधनं तथा	BR-01-14-196-005a
असकृद्द्रुपदे चैव धृष्टद्युम्ने च भारत	BR-01-14-196-005c
उचितत्वं प्रियत्वं च योगस्यापि च वर्णयेत्	BR-01-14-196-006a
पुनः पुनश्च कौन्तेयान्माद्रीपुत्रौ च सान्त्वयन्	BR-01-14-196-006c
हिरण्मयानि शुभ्राणि बहून्याभरणानि च	BR-01-14-196-007a
वचनात्तव राजेन्द्र द्रौपद्याः सम्प्रयच्छतु	BR-01-14-196-007c
तथा द्रुपदपुत्राणां सर्वेषां भरतर्षभ	BR-01-14-196-008a
पाण्डवानां च सर्वेषां कुन्त्या युक्तानि यानि च	BR-01-14-196-008c
एवं सान्त्वसमायुक्तं द्रुपदं पाण्डवैः सह	BR-01-14-196-009a
उक्त्वाथानन्तरं ब्रूयात्तेषामागमनं प्रति	BR-01-14-196-009c
अनुज्ञातेषु वीरेषु बलं गच्छतु शोभनम्	BR-01-14-196-010a
दुःशासनो विकर्णश्च पाण्डवानानयन्त्विह	BR-01-14-196-010c
ततस्ते पार्थिवश्रेष्ठ पूज्यमानाः सदा त्वया	BR-01-14-196-011a
प्रकृतीनामनुमते पदे स्थास्यन्ति पैतृके	BR-01-14-196-011c
एवं तव महाराज तेषु पुत्रेषु चैव ह	BR-01-14-196-012a
वृत्तमौपयिकं मन्ये भीष्मेण सह भारत	BR-01-14-196-012c
कर्ण उवाच	BR-01-14-196-013
योजितावर्थमानाभ्यां सर्वकार्येष्वनन्तरौ	BR-01-14-196-013a
न मन्त्रयेतां त्वच्छ्रेयः किमद्भुततरं ततः	BR-01-14-196-013c
दुष्टेन मनसा यो वै प्रच्छन्नेनान्तरात्मना	BR-01-14-196-014a
ब्रूयान्निःश्रेयसं नाम कथं कुर्यात्सतां मतम्	BR-01-14-196-014c
न मित्राण्यर्थकृच्छ्रेषु श्रेयसे वेतराय वा	BR-01-14-196-015a
विधिपूर्वं हि सर्वस्य दुःखं वा यदि वा सुखम्	BR-01-14-196-015c
कृतप्रज्ञोऽकृतप्रज्ञो बालो वृद्धश्च मानवः	BR-01-14-196-016a
ससहायोऽसहायश्च सर्वं सर्वत्र विन्दति	BR-01-14-196-016c
श्रूयते हि पुरा कश्चिदम्बुवीच इति श्रुतः	BR-01-14-196-017a
आसीद्राजगृहे राजा मागधानां महीक्षिताम्	BR-01-14-196-017c
स हीनः करणैः सर्वैरुच्छ्वासपरमो नृपः	BR-01-14-196-018a
अमात्यसंस्थः कार्येषु सर्वेष्वेवाभवत्तदा	BR-01-14-196-018c
तस्यामात्यो महाकर्णिर्बभूवैकेश्वरः पुरा	BR-01-14-196-019a
स लब्धबलमात्मानं मन्यमानोऽवमन्यते	BR-01-14-196-019c
स राज्ञ उपभोग्यानि स्त्रियो रत्नधनानि च	BR-01-14-196-020a
आददे सर्वशो मूढ ऐश्वर्यं च स्वयं तदा	BR-01-14-196-020c
तदादाय च लुब्धस्य लाभाल्लोभो व्यवर्धत	BR-01-14-196-021a
तथा हि सर्वमादाय राज्यमस्य जिहीर्षति	BR-01-14-196-021c
हीनस्य करणैः सर्वैरुच्छ्वासपरमस्य च	BR-01-14-196-022a
यतमानोऽपि तद्राज्यं न शशाकेति नः श्रुतम्	BR-01-14-196-022c
किमन्यद्विहितान्नूनं तस्य सा पुरुषेन्द्रता	BR-01-14-196-023a
यदि ते विहितं राज्यं भविष्यति विशां पते	BR-01-14-196-023c
मिषतः सर्वलोकस्य स्थास्यते त्वयि तद्ध्रुवम्	BR-01-14-196-024a
अतोऽन्यथा चेद्विहितं यतमानो न लप्स्यसे	BR-01-14-196-024c
एवं विद्वन्नुपादत्स्व मन्त्रिणां साध्वसाधुताम्	BR-01-14-196-025a
दुष्टानां चैव बोद्धव्यमदुष्टानां च भाषितम्	BR-01-14-196-025c
द्रोण उवाच	BR-01-14-196-026
विद्म ते भावदोषेण यदर्थमिदमुच्यते	BR-01-14-196-026a
दुष्टः पाण्डवहेतोस्त्वं दोषं ख्यापयसे हि नः	BR-01-14-196-026c
हितं तु परमं कर्ण ब्रवीमि कुरुवर्धनम्	BR-01-14-196-027a
अथ त्वं मन्यसे दुष्टं ब्रूहि यत्परमं हितम्	BR-01-14-196-027c
अतोऽन्यथा चेत्क्रियते यद्ब्रवीमि परं हितम्	BR-01-14-196-028a
कुरवो विनशिष्यन्ति नचिरेणेति मे मतिः	BR-01-14-196-028c
	
	
	
विदुर उवाच	BR-01-14-197-001
राजन्निःसंशयं श्रेयो वाच्यस्त्वमसि बान्धवैः	BR-01-14-197-001a
न त्वशुश्रूषमाणेषु वाक्यं सम्प्रतितिष्ठति	BR-01-14-197-001c
हितं हि तव तद्वाक्यमुक्तवान्कुरुसत्तमः	BR-01-14-197-002a
भीष्मः शान्तनवो राजन्प्रतिगृह्णासि तन्न च	BR-01-14-197-002c
तथा द्रोणेन बहुधा भाषितं हितमुत्तमम्	BR-01-14-197-003a
तच्च राधासुतः कर्णो मन्यते न हितं तव	BR-01-14-197-003c
चिन्तयंश्च न पश्यामि राजंस्तव सुहृत्तमम्	BR-01-14-197-004a
आभ्यां पुरुषसिंहाभ्यां यो वा स्यात्प्रज्ञयाधिकः	BR-01-14-197-004c
इमौ हि वृद्धौ वयसा प्रज्ञया च श्रुतेन च	BR-01-14-197-005a
समौ च त्वयि राजेन्द्र तेषु पाण्डुसुतेषु च	BR-01-14-197-005c
धर्मे चानवमौ राजन्सत्यतायां च भारत	BR-01-14-197-006a
रामाद्दाशरथेश्चैव गयाच्चैव न संशयः	BR-01-14-197-006c
न चोक्तवन्तावश्रेयः पुरस्तादपि किञ्चन	BR-01-14-197-007a
न चाप्यपकृतं किञ्चिदनयोर्लक्ष्यते त्वयि	BR-01-14-197-007c
ताविमौ पुरुषव्याघ्रावनागसि नृप त्वयि	BR-01-14-197-008a
न मन्त्रयेतां त्वच्छ्रेयः कथं सत्यपराक्रमौ	BR-01-14-197-008c
प्रज्ञावन्तौ नरश्रेष्ठावस्मिँल्लोके नराधिप	BR-01-14-197-009a
त्वन्निमित्तमतो नेमौ किञ्चिज्जिह्मं वदिष्यतः	BR-01-14-197-009c
इति मे नैष्ठिकी बुद्धिर्वर्तते कुरुनन्दन	BR-01-14-197-009e
न चार्थहेतोर्धर्मज्ञौ वक्ष्यतः पक्षसंश्रितम्	BR-01-14-197-010a
एतद्धि परमं श्रेयो मेनाते तव भारत	BR-01-14-197-010c
दुर्योधनप्रभृतयः पुत्रा राजन्यथा तव	BR-01-14-197-011a
तथैव पाण्डवेयास्ते पुत्रा राजन्न संशयः	BR-01-14-197-011c
तेषु चेदहितं किञ्चिन्मन्त्रयेयुरबुद्धितः	BR-01-14-197-012a
मन्त्रिणस्ते न ते श्रेयः प्रपश्यन्ति विशेषतः	BR-01-14-197-012c
अथ ते हृदये राजन्विशेषस्तेषु वर्तते	BR-01-14-197-013a
अन्तरस्थं विवृण्वानाः श्रेयः कुर्युर्न ते ध्रुवम्	BR-01-14-197-013c
एतदर्थमिमौ राजन्महात्मानौ महाद्युती	BR-01-14-197-014a
नोचतुर्विवृतं किञ्चिन्न ह्येष तव निश्चयः	BR-01-14-197-014c
यच्चाप्यशक्यतां तेषामाहतुः पुरुषर्षभौ	BR-01-14-197-015a
तत्तथा पुरुषव्याघ्र तव तद्भद्रमस्तु ते	BR-01-14-197-015c
कथं हि पाण्डवः श्रीमान्सव्यसाची परन्तपः	BR-01-14-197-016a
शक्यो विजेतुं सङ्ग्रामे राजन्मघवता अपि	BR-01-14-197-016c
भीमसेनो महाबाहुर्नागायुतबलो महान्	BR-01-14-197-017a
कथं हि युधि शक्येत विजेतुममरैरपि	BR-01-14-197-017c
तथैव कृतिनौ युद्धे यमौ यमसुताविव	BR-01-14-197-018a
कथं विषहितुं शक्यौ रणे जीवितुमिच्छता	BR-01-14-197-018c
यस्मिन्धृतिरनुक्रोशः क्षमा सत्यं पराक्रमः	BR-01-14-197-019a
नित्यानि पाण्डवश्रेष्ठे स जीयेत कथं रणे	BR-01-14-197-019c
येषां पक्षधरो रामो येषां मन्त्री जनार्दनः	BR-01-14-197-020a
किं नु तैरजितं सङ्ख्ये येषां पक्षे च सात्यकिः	BR-01-14-197-020c
द्रुपदः श्वशुरो येषां येषां श्यालाश्च पार्षताः	BR-01-14-197-021a
धृष्टद्युम्नमुखा वीरा भ्रातरो द्रुपदात्मजाः	BR-01-14-197-021c
सोऽशक्यतां च विज्ञाय तेषामग्रेण भारत	BR-01-14-197-022a
दायाद्यतां च धर्मेण सम्यक्तेषु समाचर	BR-01-14-197-022c
इदं निर्दिग्धमयशः पुरोचनकृतं महत्	BR-01-14-197-023a
तेषामनुग्रहेणाद्य राजन्प्रक्षालयात्मनः	BR-01-14-197-023c
द्रुपदोऽपि महान्राजा कृतवैरश्च नः पुरा	BR-01-14-197-024a
तस्य सङ्ग्रहणं राजन्स्वपक्षस्य विवर्धनम्	BR-01-14-197-024c
बलवन्तश्च दाशार्हा बहवश्च विशां पते	BR-01-14-197-025a
यतः कृष्णस्ततस्ते स्युर्यतः कृष्णस्ततो जयः	BR-01-14-197-025c
यच्च साम्नैव शक्येत कार्यं साधयितुं नृप	BR-01-14-197-026a
को दैवशप्तस्तत्कार्तुं विग्रहेण समाचरेत्	BR-01-14-197-026c
श्रुत्वा च जीवतः पार्थान्पौरजानपदो जनः	BR-01-14-197-027a
बलवद्दर्शने गृध्नुस्तेषां राजन्कुरु प्रियम्	BR-01-14-197-027c
दुर्योधनश्च कर्णश्च शकुनिश्चापि सौबलः	BR-01-14-197-028a
अधर्मयुक्ता दुष्प्रज्ञा बाला मैषां वचः कृथाः	BR-01-14-197-028c
उक्तमेतन्मया राजन्पुरा गुणवतस्तव	BR-01-14-197-029a
दुर्योधनापराधेन प्रजेयं विनशिष्यति	BR-01-14-197-029c
	
	
	
धृतराष्ट्र उवाच	BR-01-14-198-001
भीष्मः शान्तनवो विद्वान्द्रोणश्च भगवानृषिः	BR-01-14-198-001a
हितं परमकं वाक्यं त्वं च सत्यं ब्रवीषि माम्	BR-01-14-198-001c
यथैव पाण्डोस्ते वीराः कुन्तीपुत्रा महारथाः	BR-01-14-198-002a
तथैव धर्मतः सर्वे मम पुत्रा न संशयः	BR-01-14-198-002c
यथैव मम पुत्राणामिदं राज्यं विधीयते	BR-01-14-198-003a
तथैव पाण्डुपुत्राणामिदं राज्यं न संशयः	BR-01-14-198-003c
क्षत्तरानय गच्छैतान्सह मात्रा सुसत्कृतान्	BR-01-14-198-004a
तया च देवरूपिण्या कृष्णया सह भारत	BR-01-14-198-004c
दिष्ट्या जीवन्ति ते पार्था दिष्ट्या जीवति सा पृथा	BR-01-14-198-005a
दिष्ट्या द्रुपदकन्यां च लब्धवन्तो महारथाः	BR-01-14-198-005c
दिष्ट्या वर्धामहे सर्वे दिष्ट्या शान्तः पुरोचनः	BR-01-14-198-006a
दिष्ट्या मम परं दुःखमपनीतं महाद्युते	BR-01-14-198-006c
वैशम्पायन उवाच	BR-01-14-198-007
ततो जगाम विदुरो धृतराष्ट्रस्य शासनात्	BR-01-14-198-007a
सकाशं यज्ञसेनस्य पाण्डवानां च भारत	BR-01-14-198-007c
तत्र गत्वा स धर्मज्ञः सर्वशास्त्रविशारदः	BR-01-14-198-008a
द्रुपदं न्यायतो राजन्संयुक्तमुपतस्थिवान्	BR-01-14-198-008c
स चापि प्रतिजग्राह धर्मेण विदुरं ततः	BR-01-14-198-009a
चक्रतुश्च यथान्यायं कुशलप्रश्नसंविदम्	BR-01-14-198-009c
ददर्श पाण्डवांस्तत्र वासुदेवं च भारत	BR-01-14-198-010a
स्नेहात्परिष्वज्य स तान्पप्रच्छानामयं ततः	BR-01-14-198-010c
तैश्चाप्यमितबुद्धिः स पूजितोऽथ यथाक्रमम्	BR-01-14-198-011a
वचनाद्धृतराष्ट्रस्य स्नेहयुक्तं पुनः पुनः	BR-01-14-198-011c
पप्रच्छानामयं राजंस्ततस्तान्पाण्डुनन्दनान्	BR-01-14-198-012a
प्रददौ चापि रत्नानि विविधानि वसूनि च	BR-01-14-198-012c
पाण्डवानां च कुन्त्याश्च द्रौपद्याश्च विशां पते	BR-01-14-198-013a
द्रुपदस्य च पुत्राणां यथा दत्तानि कौरवैः	BR-01-14-198-013c
प्रोवाच चामितमतिः प्रश्रितं विनयान्वितः	BR-01-14-198-014a
द्रुपदं पाण्डुपुत्राणां सन्निधौ केशवस्य च	BR-01-14-198-014c
राजञ्शृणु सहामात्यः सपुत्रश्च वचो मम	BR-01-14-198-015a
धृतराष्ट्रः सपुत्रस्त्वां सहामात्यः सबान्धवः	BR-01-14-198-015c
अब्रवीत्कुशलं राजन्प्रीयमाणः पुनः पुनः	BR-01-14-198-016a
प्रीतिमांस्ते दृढं चापि सम्बन्धेन नराधिप	BR-01-14-198-016c
तथा भीष्मः शान्तनवः कौरवैः सह सर्वशः	BR-01-14-198-017a
कुशलं त्वां महाप्राज्ञः सर्वतः परिपृच्छति	BR-01-14-198-017c
भारद्वाजो महेष्वासो द्रोणः प्रियसखस्तव	BR-01-14-198-018a
समाश्लेषमुपेत्य त्वां कुशलं परिपृच्छति	BR-01-14-198-018c
धृतराष्ट्रश्च पाञ्चाल्य त्वया सम्बन्धमीयिवान्	BR-01-14-198-019a
कृतार्थं मन्यतेऽऽत्मानं तथा सर्वेऽपि कौरवाः	BR-01-14-198-019c
न तथा राज्यसम्प्राप्तिस्तेषां प्रीतिकरी मता	BR-01-14-198-020a
यथा सम्बन्धकं प्राप्य यज्ञसेन त्वया सह	BR-01-14-198-020c
एतद्विदित्वा तु भवान्प्रस्थापयतु पाण्डवान्	BR-01-14-198-021a
द्रष्टुं हि पाण्डुदायादांस्त्वरन्ते कुरवो भृशम्	BR-01-14-198-021c
विप्रोषिता दीर्घकालमिमे चापि नरर्षभाः	BR-01-14-198-022a
उत्सुका नगरं द्रष्टुं भविष्यन्ति पृथा तथा	BR-01-14-198-022c
कृष्णामपि च पाञ्चालीं सर्वाः कुरुवरस्त्रियः	BR-01-14-198-023a
द्रष्टुकामाः प्रतीक्षन्ते पुरं च विषयं च नः	BR-01-14-198-023c
स भवान्पाण्डुपुत्राणामाज्ञापयतु माचिरम्	BR-01-14-198-024a
गमनं सहदाराणामेतदागमनं मम	BR-01-14-198-024c
विसृष्टेषु त्वया राजन्पाण्डवेषु महात्मसु	BR-01-14-198-025a
ततोऽहं प्रेषयिष्यामि धृतराष्ट्रस्य शीघ्रगान्	BR-01-14-198-025c
आगमिष्यन्ति कौन्तेयाः कुन्ती च सह कृष्णया	BR-01-14-198-025e
	
	
	
	
द्रुपद उवाच	BR-01-15-199-001
एवमेतन्महाप्राज्ञ यथात्थ विदुराद्य माम्	BR-01-15-199-001a
ममापि परमो हर्षः सम्बन्धेऽस्मिन्कृते विभो	BR-01-15-199-001c
गमनं चापि युक्तं स्याद्गृहमेषां महात्मनाम्	BR-01-15-199-002a
न तु तावन्मया युक्तमेतद्वक्तुं स्वयं गिरा	BR-01-15-199-002c
यदा तु मन्यते वीरः कुन्तीपुत्रो युधिष्ठिरः	BR-01-15-199-003a
भीमसेनार्जुनौ चैव यमौ च पुरुषर्षभौ	BR-01-15-199-003c
रामकृष्णौ च धर्मज्ञौ तदा गच्छन्तु पाण्डवाः	BR-01-15-199-004a
एतौ हि पुरुषव्याघ्रावेषां प्रियहिते रतौ	BR-01-15-199-004c
युधिष्ठिर उवाच	BR-01-15-199-005
परवन्तो वयं राजंस्त्वयि सर्वे सहानुगाः	BR-01-15-199-005a
यथा वक्ष्यसि नः प्रीत्या करिष्यामस्तथा वयम्	BR-01-15-199-005c
वैशम्पायन उवाच	BR-01-15-199-006
ततोऽब्रवीद्वासुदेवो गमनं मम रोचते	BR-01-15-199-006a
यथा वा मन्यते राजा द्रुपदः सर्वधर्मवित्	BR-01-15-199-006c
द्रुपद उवाच	BR-01-15-199-007
यथैव मन्यते वीरो दाशार्हः पुरुषोत्तमः	BR-01-15-199-007a
प्राप्तकालं महाबाहुः सा बुद्धिर्निश्चिता मम	BR-01-15-199-007c
यथैव हि महाभागाः कौन्तेया मम साम्प्रतम्	BR-01-15-199-008a
तथैव वासुदेवस्य पाण्डुपुत्रा न संशयः	BR-01-15-199-008c
न तद्ध्यायति कौन्तेयो धर्मपुत्रो युधिष्ठिरः	BR-01-15-199-009a
यदेषां पुरुषव्याघ्रः श्रेयो ध्यायति केशवः	BR-01-15-199-009c
वैशम्पायन उवाच	BR-01-15-199-010
ततस्ते समनुज्ञाता द्रुपदेन महात्मना	BR-01-15-199-010a
पाण्डवाश्चैव कृष्णश्च विदुरश्च महामतिः	BR-01-15-199-010c
आदाय द्रौपदीं कृष्णां कुन्तीं चैव यशस्विनीम्	BR-01-15-199-011a
सविहारं सुखं जग्मुर्नगरं नागसाह्वयम्	BR-01-15-199-011c
श्रुत्वा चोपस्थितान्वीरान्धृतराष्ट्रोऽपि कौरवः	BR-01-15-199-012a
प्रतिग्रहाय पाण्डूनां प्रेषयामास कौरवान्	BR-01-15-199-012c
विकर्णं च महेष्वासं चित्रसेनं च भारत	BR-01-15-199-013a
द्रोणं च परमेष्वासं गौतमं कृपमेव च	BR-01-15-199-013c
तैस्ते परिवृता वीराः शोभमाना महारथाः	BR-01-15-199-014a
नगरं हास्तिनपुरं शनैः प्रविविशुस्तदा	BR-01-15-199-014c
कौतूहलेन नगरं दीर्यमाणमिवाभवत्	BR-01-15-199-015a
यत्र ते पुरुषव्याघ्राः शोकदुःखविनाशनाः	BR-01-15-199-015c
तत उच्चावचा वाचः प्रियाः प्रियचिकीर्षुभिः	BR-01-15-199-016a
उदीरिता अशृण्वंस्ते पाण्डवा हृदयङ्गमाः	BR-01-15-199-016c
अयं स पुरुषव्याघ्रः पुनरायाति धर्मवित्	BR-01-15-199-017a
यो नः स्वानिव दायादान्धर्मेण परिरक्षति	BR-01-15-199-017c
अद्य पाण्डुर्महाराजो वनादिव वनप्रियः	BR-01-15-199-018a
आगतः प्रियमस्माकं चिकीर्षुर्नात्र संशयः	BR-01-15-199-018c
किं नु नाद्य कृतं तावत्सर्वेषां नः परं प्रियम्	BR-01-15-199-019a
यन्नः कुन्तीसुता वीरा भर्तारः पुनरागताः	BR-01-15-199-019c
यदि दत्तं यदि हुतं विद्यते यदि नस्तपः	BR-01-15-199-020a
तेन तिष्ठन्तु नगरे पाण्डवाः शरदां शतम्	BR-01-15-199-020c
ततस्ते धृतराष्ट्रस्य भीष्मस्य च महात्मनः	BR-01-15-199-021a
अन्येषां च तदर्हाणां चक्रुः पादाभिवन्दनम्	BR-01-15-199-021c
कृत्वा तु कुशलप्रश्नं सर्वेण नगरेण ते	BR-01-15-199-022a
समाविशन्त वेश्मानि धृतराष्ट्रस्य शासनात्	BR-01-15-199-022c
विश्रान्तास्ते महात्मानः कञ्चित्कालं महाबलाः	BR-01-15-199-023a
आहूता धृतराष्ट्रेण राज्ञा शान्तनवेन च	BR-01-15-199-023c
धृतराष्ट्र उवाच	BR-01-15-199-024
भ्रातृभिः सह कौन्तेय निबोधेदं वचो मम	BR-01-15-199-024a
पुनर्वो विग्रहो मा भूत्खाण्डवप्रस्थमाविश	BR-01-15-199-024c
न च वो वसतस्तत्र कश्चिच्छक्तः प्रबाधितुम्	BR-01-15-199-025a
संरक्ष्यमाणान्पार्थेन त्रिदशानिव वज्रिणा	BR-01-15-199-025c
अर्धं राज्यस्य सम्प्राप्य खाण्डवप्रस्थमाविश	BR-01-15-199-025e
वैशम्पायन उवाच	BR-01-15-199-026
प्रतिगृह्य तु तद्वाक्यं नृपं सर्वे प्रणम्य च	BR-01-15-199-026a
प्रतस्थिरे ततो घोरं वनं तन्मनुजर्षभाः	BR-01-15-199-026c
अर्धं राज्यस्य सम्प्राप्य खाण्डवप्रस्थमाविशन्	BR-01-15-199-026e
ततस्ते पाण्डवास्तत्र गत्वा कृष्णपुरोगमाः	BR-01-15-199-027a
मण्डयां चक्रिरे तद्वै पुरं स्वर्गवदच्युताः	BR-01-15-199-027c
ततः पुण्ये शिवे देशे शान्तिं कृत्वा महारथाः	BR-01-15-199-028a
नगरं मापयामासुर्द्वैपायनपुरोगमाः	BR-01-15-199-028c
सागरप्रतिरूपाभिः परिखाभिरलङ्कृतम्	BR-01-15-199-029a
प्राकारेण च सम्पन्नं दिवमावृत्य तिष्ठता	BR-01-15-199-029c
पाण्डुराभ्रप्रकाशेन हिमराशिनिभेन च	BR-01-15-199-030a
शुशुभे तत्पुरश्रेष्ठं नागैर्भोगवती यथा	BR-01-15-199-030c
द्विपक्षगरुडप्रख्यैर्द्वारैर्घोरप्रदर्शनैः	BR-01-15-199-031a
गुप्तमभ्रचयप्रख्यैर्गोपुरैर्मन्दरोपमैः	BR-01-15-199-031c
विविधैरतिनिर्विद्धैः शस्त्रोपेतैः सुसंवृतैः	BR-01-15-199-032a
शक्तिभिश्चावृतं तद्धि द्विजिह्वैरिव पन्नगैः	BR-01-15-199-032c
तल्पैश्चाभ्यासिकैर्युक्तं शुशुभे योधरक्षितम्	BR-01-15-199-032e
तीक्ष्णाङ्कुशशतघ्नीभिर्यन्त्रजालैश्च शोभितम्	BR-01-15-199-033a
आयसैश्च महाचक्रैः शुशुभे तत्पुरोत्तमम्	BR-01-15-199-033c
सुविभक्तमहारथ्यं देवताबाधवर्जितम्	BR-01-15-199-034a
विरोचमानं विविधैः पाण्डुरैर्भवनोत्तमैः	BR-01-15-199-034c
तत्त्रिविष्टपसङ्काशमिन्द्रप्रस्थं व्यरोचत	BR-01-15-199-035a
मेघवृन्दमिवाकाशे वृद्धं विद्युत्समावृतम्	BR-01-15-199-035c
तत्र रम्ये शुभे देशे कौरव्यस्य निवेशनम्	BR-01-15-199-036a
शुशुभे धनसम्पूर्णं धनाध्यक्षक्षयोपमम्	BR-01-15-199-036c
तत्रागच्छन्द्विजा राजन्सर्ववेदविदां वराः	BR-01-15-199-037a
निवासं रोचयन्ति स्म सर्वभाषाविदस्तथा	BR-01-15-199-037c
वणिजश्चाभ्ययुस्तत्र देशे दिग्भ्यो धनार्थिनः	BR-01-15-199-038a
सर्वशिल्पविदश्चैव वासायाभ्यागमंस्तदा	BR-01-15-199-038c
उद्यानानि च रम्याणि नगरस्य समन्ततः	BR-01-15-199-039a
आम्रैराम्रातकैर्नीपैरशोकैश्चम्पकैस्तथा	BR-01-15-199-039c
पुंनागैर्नागपुष्पैश्च लकुचैः पनसैस्तथा	BR-01-15-199-040a
शालतालकदम्बैश्च बकुलैश्च सकेतकैः	BR-01-15-199-040c
मनोहरैः पुष्पितैश्च फलभारावनामितैः	BR-01-15-199-041a
प्राचीनामलकैर्लोध्रैरङ्कोलैश्च सुपुष्पितैः	BR-01-15-199-041c
जम्बूभिः पाटलाभिश्च कुब्जकैरतिमुक्तकैः	BR-01-15-199-042a
करवीरैः पारिजातैरन्यैश्च विविधैर्द्रुमैः	BR-01-15-199-042c
नित्यपुष्पफलोपेतैर्नानाद्विजगणायुतम्	BR-01-15-199-043a
मत्तबर्हिणसङ्घुष्टं कोकिलैश्च सदामदैः	BR-01-15-199-043c
गृहैरादर्शविमलैर्विविधैश्च लतागृहैः	BR-01-15-199-044a
मनोहरैश्चित्रगृहैस्तथा जगतिपर्वतैः	BR-01-15-199-044c
वापीभिर्विविधाभिश्च पूर्णाभिः परमाम्भसा	BR-01-15-199-044e
सरोभिरतिरम्यैश्च पद्मोत्पलसुगन्धिभिः	BR-01-15-199-045a
हंसकारण्डवयुतैश्चक्रवाकोपशोभितैः	BR-01-15-199-045c
रम्याश्च विविधास्तत्र पुष्करिण्यो वनावृताः	BR-01-15-199-046a
तडागानि च रम्याणि बृहन्ति च महान्ति च	BR-01-15-199-046c
तेषां पुण्यजनोपेतं राष्ट्रमावसतां महत्	BR-01-15-199-047a
पाण्डवानां महाराज शश्वत्प्रीतिरवर्धत	BR-01-15-199-047c
तत्र भीष्मेण राज्ञा च धर्मप्रणयने कृते	BR-01-15-199-048a
पाण्डवाः समपद्यन्त खाण्डवप्रस्थवासिनः	BR-01-15-199-048c
पञ्चभिस्तैर्महेष्वासैरिन्द्रकल्पैः समन्वितम्	BR-01-15-199-049a
शुशुभे तत्पुरश्रेष्ठं नागैर्भोगवती यथा	BR-01-15-199-049c
तान्निवेश्य ततो वीरो रामेण सह केशवः	BR-01-15-199-050a
ययौ द्वारवतीं राजन्पाण्डवानुमते तदा	BR-01-15-199-050c
	
	
	
जनमेजय उवाच	BR-01-16-200-001
एवं सम्प्राप्य राज्यं तदिन्द्रप्रस्थे तपोधन	BR-01-16-200-001a
अत ऊर्ध्वं महात्मानः किमकुर्वन्त पाण्डवाः	BR-01-16-200-001c
सर्व एव महात्मानः पूर्वे मम पितामहाः	BR-01-16-200-002a
द्रौपदी धर्मपत्नी च कथं तानन्ववर्तत	BR-01-16-200-002c
कथं वा पञ्च कृष्णायामेकस्यां ते नराधिपाः	BR-01-16-200-003a
वर्तमाना महाभागा नाभिद्यन्त परस्परम्	BR-01-16-200-003c
श्रोतुमिच्छाम्यहं सर्वं विस्तरेण तपोधन	BR-01-16-200-004a
तेषां चेष्टितमन्योन्यं युक्तानां कृष्णया तया	BR-01-16-200-004c
वैशम्पायन उवाच	BR-01-16-200-005
धृतराष्ट्राभ्यनुज्ञाताः कृष्णया सह पाण्डवाः	BR-01-16-200-005a
रेमिरे पुरुषव्याघ्राः प्राप्तराज्याः परन्तपाः	BR-01-16-200-005c
प्राप्य राज्यं महातेजाः सत्यसन्धो युधिष्ठिरः	BR-01-16-200-006a
पालयामास धर्मेण पृथिवीं भ्रातृभिः सह	BR-01-16-200-006c
जितारयो महाप्राज्ञाः सत्यधर्मपरायणाः	BR-01-16-200-007a
मुदं परमिकां प्राप्तास्तत्रोषुः पाण्डुनन्दनाः	BR-01-16-200-007c
कुर्वाणाः पौरकार्याणि सर्वाणि पुरुषर्षभाः	BR-01-16-200-008a
आसां चक्रुर्महार्हेषु पार्थिवेष्वासनेषु च	BR-01-16-200-008c
अथ तेषूपविष्टेषु सर्वेष्वेव महात्मसु	BR-01-16-200-009a
नारदस्त्वथ देवर्षिराजगाम यदृच्छया	BR-01-16-200-009c
आसनं रुचिरं तस्मै प्रददौ स्वं युधिष्ठिरः	BR-01-16-200-009e
देवर्षेरुपविष्टस्य स्वयमर्घ्यं यथाविधि	BR-01-16-200-010a
प्रादाद्युधिष्ठिरो धीमान्राज्यं चास्मै न्यवेदयत्	BR-01-16-200-010c
प्रतिगृह्य तु तां पूजामृषिः प्रीतमनाभवत्	BR-01-16-200-011a
आशीर्भिर्वर्धयित्वा तु तमुवाचास्यतामिति	BR-01-16-200-011c
निषसादाभ्यनुज्ञातस्ततो राजा युधिष्ठिरः	BR-01-16-200-012a
प्रेषयामास कृष्णायै भगवन्तमुपस्थितम्	BR-01-16-200-012c
श्रुत्वैव द्रौपदी चापि शुचिर्भूत्वा समाहिता	BR-01-16-200-013a
जगाम तत्र यत्रास्ते नारदः पाण्डवैः सह	BR-01-16-200-013c
तस्याभिवाद्य चरणौ देवर्षेर्धर्मचारिणी	BR-01-16-200-014a
कृताञ्जलिः सुसंवीता स्थिताथ द्रुपदात्मजा	BR-01-16-200-014c
तस्याश्चापि स धर्मात्मा सत्यवागृषिसत्तमः	BR-01-16-200-015a
आशिषो विविधाः प्रोच्य राजपुत्र्यास्तु नारदः	BR-01-16-200-015c
गम्यतामिति होवाच भगवांस्तामनिन्दिताम्	BR-01-16-200-015e
गतायामथ कृष्णायां युधिष्ठिरपुरोगमान्	BR-01-16-200-016a
विविक्ते पाण्डवान्सर्वानुवाच भगवानृषिः	BR-01-16-200-016c
पाञ्चाली भवतामेका धर्मपत्नी यशस्विनी	BR-01-16-200-017a
यथा वो नात्र भेदः स्यात्तथा नीतिर्विधीयताम्	BR-01-16-200-017c
सुन्दोपसुन्दावसुरौ भ्रातरौ सहितावुभौ	BR-01-16-200-018a
आस्तामवध्यावन्येषां त्रिषु लोकेषु विश्रुतौ	BR-01-16-200-018c
एकराज्यावेकगृहावेकशय्यासनाशनौ	BR-01-16-200-019a
तिलोत्तमायास्तौ हेतोरन्योन्यमभिजघ्नतुः	BR-01-16-200-019c
रक्ष्यतां सौहृदं तस्मादन्योन्यप्रतिभाविकम्	BR-01-16-200-020a
यथा वो नात्र भेदः स्यात्तत्कुरुष्व युधिष्ठिर	BR-01-16-200-020c
युधिष्ठिर उवाच	BR-01-16-200-021
सुन्दोपसुन्दावसुरौ कस्य पुत्रौ महामुने	BR-01-16-200-021a
उत्पन्नश्च कथं भेदः कथं चान्योन्यमघ्नताम्	BR-01-16-200-021c
अप्सरा देवकन्या वा कस्य चैषा तिलोत्तमा	BR-01-16-200-022a
यस्याः कामेन सम्मत्तौ जघ्नतुस्तौ परस्परम्	BR-01-16-200-022c
एतत्सर्वं यथावृत्तं विस्तरेण तपोधन	BR-01-16-200-023a
श्रोतुमिच्छामहे विप्र परं कौतूहलं हि नः	BR-01-16-200-023c
	
	
	
नारद उवाच	BR-01-16-201-001
शृणु मे विस्तरेणेममितिहासं पुरातनम्	BR-01-16-201-001a
भ्रातृभीः सहितः पार्थ यथावृत्तं युधिष्ठिर	BR-01-16-201-001c
महासुरस्यान्ववाये हिरण्यकशिपोः पुरा	BR-01-16-201-002a
निकुम्भो नाम दैत्येन्द्रस्तेजस्वी बलवानभूत्	BR-01-16-201-002c
तस्य पुत्रौ महावीर्यौ जातौ भीमपराक्रमौ	BR-01-16-201-003a
सहान्योन्येन भुञ्जाते विनान्योन्यं न गच्छतः	BR-01-16-201-003c
अन्योन्यस्य प्रियकरावन्योन्यस्य प्रियंवदौ	BR-01-16-201-004a
एकशीलसमाचारौ द्विधैवैकं यथा कृतौ	BR-01-16-201-004c
तौ विवृद्धौ महावीर्यौ कार्येष्वप्येकनिश्चयौ	BR-01-16-201-005a
त्रैलोक्यविजयार्थाय समास्थायैकनिश्चयम्	BR-01-16-201-005c
कृत्वा दीक्षां गतौ विन्ध्यं तत्रोग्रं तेपतुस्तपः	BR-01-16-201-006a
तौ तु दीर्घेण कालेन तपोयुक्तौ बभूवतुः	BR-01-16-201-006c
क्षुत्पिपासापरिश्रान्तौ जटावल्कलधारिणौ	BR-01-16-201-007a
मलोपचितसर्वाङ्गौ वायुभक्षौ बभूवतुः	BR-01-16-201-007c
आत्ममांसानि जुह्वन्तौ पादाङ्गुष्ठाग्रधिष्ठितौ	BR-01-16-201-008a
ऊर्ध्वबाहू चानिमिषौ दीर्घकालं धृतव्रतौ	BR-01-16-201-008c
तयोस्तपःप्रभावेण दीर्घकालं प्रतापितः	BR-01-16-201-009a
धूमं प्रमुमुचे विन्ध्यस्तदद्भुतमिवाभवत्	BR-01-16-201-009c
ततो देवाभवन्भीता उग्रं दृष्ट्वा तयोस्तपः	BR-01-16-201-010a
तपोविघातार्थमथो देवा विघ्नानि चक्रिरे	BR-01-16-201-010c
रत्नैः प्रलोभयामासुः स्त्रीभिश्चोभौ पुनः पुनः	BR-01-16-201-011a
न च तौ चक्रतुर्भङ्गं व्रतस्य सुमहाव्रतौ	BR-01-16-201-011c
अथ मायां पुनर्देवास्तयोश्चक्रुर्महात्मनोः	BR-01-16-201-012a
भगिन्यो मातरो भार्यास्तयोः परिजनस्तथा	BR-01-16-201-012c
परिपात्यमाना वित्रस्ताः शूलहस्तेन रक्षसा	BR-01-16-201-013a
स्रस्ताभरणकेशान्ता एकान्तभ्रष्टवाससः	BR-01-16-201-013c
अभिधाव्य ततः सर्वास्तौ त्राहीति विचुक्रुशुः	BR-01-16-201-014a
न च तौ चक्रतुर्भङ्गं व्रतस्य सुमहाव्रतौ	BR-01-16-201-014c
यदा क्षोभं नोपयाति नार्तिमन्यतरस्तयोः	BR-01-16-201-015a
ततः स्त्रियस्ता भूतं च सर्वमन्तरधीयत	BR-01-16-201-015c
ततः पितामहः साक्षादभिगम्य महासुरौ	BR-01-16-201-016a
वरेण छन्दयामास सर्वलोकपितामहः	BR-01-16-201-016c
ततः सुन्दोपसुन्दौ तौ भ्रातरौ दृढविक्रमौ	BR-01-16-201-017a
दृष्ट्वा पितामहं देवं तस्थतुः प्राञ्जली तदा	BR-01-16-201-017c
ऊचतुश्च प्रभुं देवं ततस्तौ सहितौ तदा	BR-01-16-201-018a
आवयोस्तपसानेन यदि प्रीतः पितामहः	BR-01-16-201-018c
मायाविदावस्त्रविदौ बलिनौ कामरूपिणौ	BR-01-16-201-019a
उभावप्यमरौ स्यावः प्रसन्नो यदि नौ प्रभुः	BR-01-16-201-019c
पितामह उवाच	BR-01-16-201-020
ऋतेऽमरत्वमन्यद्वां सर्वमुक्तं भविष्यति	BR-01-16-201-020a
अन्यद्वृणीतां मृत्योश्च विधानममरैः समम्	BR-01-16-201-020c
करिष्यावेदमिति यन्महदभ्युत्थितं तपः	BR-01-16-201-021a
युवयोर्हेतुनानेन नामरत्वं विधीयते	BR-01-16-201-021c
त्रैलोक्यविजयार्थाय भवद्भ्यामास्थितं तपः	BR-01-16-201-022a
हेतुनानेन दैत्येन्द्रौ न वां कामं करोम्यहम्	BR-01-16-201-022c
सुन्दोपसुन्दावूचतुः	BR-01-16-201-023
त्रिषु लोकेषु यद्भूतं किञ्चित्स्थावरजङ्गमम्	BR-01-16-201-023a
सर्वस्मान्नौ भयं न स्यादृतेऽन्योन्यं पितामह	BR-01-16-201-023c
पितामह उवाच	BR-01-16-201-024
यत्प्रार्थितं यथोक्तं च काममेतद्ददानि वाम्	BR-01-16-201-024a
मृत्योर्विधानमेतच्च यथावद्वां भविष्यति	BR-01-16-201-024c
नारद उवाच	BR-01-16-201-025
ततः पितामहो दत्त्वा वरमेतत्तदा तयोः	BR-01-16-201-025a
निवर्त्य तपसस्तौ च ब्रह्मलोकं जगाम ह	BR-01-16-201-025c
लब्ध्वा वराणि सर्वाणि दैत्येन्द्रावपि तावुभौ	BR-01-16-201-026a
अवध्यौ सर्वलोकस्य स्वमेव भवनं गतौ	BR-01-16-201-026c
तौ तु लब्धवरौ दृष्ट्वा कृतकामौ महासुरौ	BR-01-16-201-027a
सर्वः सुहृज्जनस्ताभ्यां प्रमोदमुपजग्मिवान्	BR-01-16-201-027c
ततस्तौ तु जटा हित्वा मौलिनौ सम्बभूवतुः	BR-01-16-201-028a
महार्हाभरणोपेतौ विरजोम्बरधारिणौ	BR-01-16-201-028c
अकालकौमुदीं चैव चक्रतुः सार्वकामिकीम्	BR-01-16-201-029a
दैत्येन्द्रौ परमप्रीतौ तयोश्चैव सुहृज्जनः	BR-01-16-201-029c
भक्ष्यतां भुज्यतां नित्यं रम्यतां गीयतामिति	BR-01-16-201-030a
पीयतां दीयतां चेति वाच आसन्गृहे गृहे	BR-01-16-201-030c
तत्र तत्र महापानैरुत्कृष्टतलनादितैः	BR-01-16-201-031a
हृष्टं प्रमुदितं सर्वं दैत्यानामभवत्पुरम्	BR-01-16-201-031c
तैस्तैर्विहारैर्बहुभिर्दैत्यानां कामरूपिणाम्	BR-01-16-201-032a
समाः सङ्क्रीडतां तेषामहरेकमिवाभवत्	BR-01-16-201-032c
	
	
	
नारद उवाच	BR-01-16-202-001
उत्सवे वृत्तमात्रे तु त्रैलोक्याकाङ्क्षिणावुभौ	BR-01-16-202-001a
मन्त्रयित्वा ततः सेनां तावाज्ञापयतां तदा	BR-01-16-202-001c
सुहृद्भिरभ्यनुज्ञातौ दैत्यवृद्धैश्च मन्त्रिभिः	BR-01-16-202-002a
कृत्वा प्रास्थानिकं रात्रौ मघासु ययतुस्तदा	BR-01-16-202-002c
गदापट्टिशधारिण्या शूलमुद्गरहस्तया	BR-01-16-202-003a
प्रस्थितौ सहधर्मिण्या महत्या दैत्यसेनया	BR-01-16-202-003c
मङ्गलैः स्तुतिभिश्चापि विजयप्रतिसंहितैः	BR-01-16-202-004a
चारणैः स्तूयमानौ तु जग्मतुः परया मुदा	BR-01-16-202-004c
तावन्तरिक्षमुत्पत्य दैत्यौ कामगमावुभौ	BR-01-16-202-005a
देवानामेव भवनं जग्मतुर्युद्धदुर्मदौ	BR-01-16-202-005c
तयोरागमनं ज्ञात्वा वरदानं च तत्प्रभोः	BR-01-16-202-006a
हित्वा त्रिविष्टपं जग्मुर्ब्रह्मलोकं ततः सुराः	BR-01-16-202-006c
ताविन्द्रलोकं निर्जित्य यक्षरक्षोगणांस्तथा	BR-01-16-202-007a
खेचराण्यपि भूतानि जिग्यतुस्तीव्रविक्रमौ	BR-01-16-202-007c
अन्तर्भूमिगतान्नागाञ्जित्वा तौ च महासुरौ	BR-01-16-202-008a
समुद्रवासिनः सर्वान्म्लेच्छजातीन्विजिग्यतुः	BR-01-16-202-008c
ततः सर्वां महीं जेतुमारब्धावुग्रशासनौ	BR-01-16-202-009a
सैनिकांश्च समाहूय सुतीक्ष्णां वाचमूचतुः	BR-01-16-202-009c
राजर्षयो महायज्ञैर्हव्यकव्यैर्द्विजातयः	BR-01-16-202-010a
तेजो बलं च देवानां वर्धयन्ति श्रियं तथा	BR-01-16-202-010c
तेषामेवं प्रवृद्धानां सर्वेषामसुरद्विषाम्	BR-01-16-202-011a
सम्भूय सर्वैरस्माभिः कार्यः सर्वात्मना वधः	BR-01-16-202-011c
एवं सर्वान्समादिश्य पूर्वतीरे महोदधेः	BR-01-16-202-012a
क्रूरां मतिं समास्थाय जग्मतुः सर्वतोमुखम्	BR-01-16-202-012c
यज्ञैर्यजन्ते ये केचिद्याजयन्ति च ये द्विजाः	BR-01-16-202-013a
तान्सर्वान्प्रसभं दृष्ट्वा बलिनौ जघ्नतुस्तदा	BR-01-16-202-013c
आश्रमेष्वग्निहोत्राणि ऋषीणां भावितात्मनाम्	BR-01-16-202-014a
गृहीत्वा प्रक्षिपन्त्यप्सु विश्रब्धाः सैनिकास्तयोः	BR-01-16-202-014c
तपोधनैश्च ये शापाः क्रुद्धैरुक्ता महात्मभिः	BR-01-16-202-015a
नाक्रामन्ति तयोस्तेऽपि वरदानेन जृम्भतोः	BR-01-16-202-015c
नाक्रामन्ति यदा शापा बाणा मुक्ताः शिलास्विव	BR-01-16-202-016a
नियमांस्तदा परित्यज्य व्यद्रवन्त द्विजातयः	BR-01-16-202-016c
पृथिव्यां ये तपःसिद्धा दान्ताः शमपरायणाः	BR-01-16-202-017a
तयोर्भयाद्दुद्रुवुस्ते वैनतेयादिवोरगाः	BR-01-16-202-017c
मथितैराश्रमैर्भग्नैर्विकीर्णकलशस्रुवैः	BR-01-16-202-018a
शून्यमासीज्जगत्सर्वं कालेनेव हतं यथा	BR-01-16-202-018c
राजर्षिभिरदृश्यद्भिरृषिभिश्च महासुरौ	BR-01-16-202-019a
उभौ विनिश्चयं कृत्वा विकुर्वाते वधैषिणौ	BR-01-16-202-019c
प्रभिन्नकरटौ मत्तौ भूत्वा कुञ्जररूपिणौ	BR-01-16-202-020a
संलीनानपि दुर्गेषु निन्यतुर्यमसादनम्	BR-01-16-202-020c
सिंहौ भूत्वा पुनर्व्याघ्रौ पुनश्चान्तर्हितावुभौ	BR-01-16-202-021a
तैस्तैरुपायैस्तौ क्रूरावृषीन्दृष्ट्वा निजघ्नतुः	BR-01-16-202-021c
निवृत्तयज्ञस्वाध्याया प्रणष्टनृपतिद्विजा	BR-01-16-202-022a
उत्सन्नोत्सवयज्ञा च बभूव वसुधा तदा	BR-01-16-202-022c
हाहाभूता भयार्ता च निवृत्तविपणापणा	BR-01-16-202-023a
निवृत्तदेवकार्या च पुण्योद्वाहविवर्जिता	BR-01-16-202-023c
निवृत्तकृषिगोरक्षा विध्वस्तनगराश्रमा	BR-01-16-202-024a
अस्थिकङ्कालसङ्कीर्णा भूर्बभूवोग्रदर्शना	BR-01-16-202-024c
निवृत्तपितृकार्यं च निर्वषट्कारमङ्गलम्	BR-01-16-202-025a
जगत्प्रतिभयाकारं दुष्प्रेक्ष्यमभवत्तदा	BR-01-16-202-025c
चन्द्रादित्यौ ग्रहास्तारा नक्षत्राणि दिवौकसः	BR-01-16-202-026a
जग्मुर्विषादं तत्कर्म दृष्ट्वा सुन्दोपसुन्दयोः	BR-01-16-202-026c
एवं सर्वा दिशो दैत्यौ जित्वा क्रूरेण कर्मणा	BR-01-16-202-027a
निःसपत्नौ कुरुक्षेत्रे निवेशमभिचक्रतुः	BR-01-16-202-027c
	
	
	
नारद उवाच	BR-01-16-203-001
ततो देवर्षयः सर्वे सिद्धाश्च परमर्षयः	BR-01-16-203-001a
जग्मुस्तदा परामार्तिं दृष्ट्वा तत्कदनं महत्	BR-01-16-203-001c
तेऽभिजग्मुर्जितक्रोधा जितात्मानो जितेन्द्रियाः	BR-01-16-203-002a
पितामहस्य भवनं जगतः कृपया तदा	BR-01-16-203-002c
ततो ददृशुरासीनं सह देवैः पितामहम्	BR-01-16-203-003a
सिद्धैर्ब्रह्मर्षिभिश्चैव समन्तात्परिवारितम्	BR-01-16-203-003c
तत्र देवो महादेवस्तत्राग्निर्वायुना सह	BR-01-16-203-004a
चन्द्रादित्यौ च धर्मश्च परमेष्ठी तथा बुधः	BR-01-16-203-004c
वैखानसा वालखिल्या वानप्रस्था मरीचिपाः	BR-01-16-203-005a
अजाश्चैवाविमूढाश्च तेजोगर्भास्तपस्विनः	BR-01-16-203-005c
ऋषयः सर्व एवैते पितामहमुपासते	BR-01-16-203-005e
ततोऽभिगम्य सहिताः सर्व एव महर्षयः	BR-01-16-203-006a
सुन्दोपसुन्दयोः कर्म सर्वमेव शशंसिरे	BR-01-16-203-006c
यथाकृतं यथा चैव कृतं येन क्रमेण च	BR-01-16-203-007a
न्यवेदयंस्ततः सर्वमखिलेन पितामहे	BR-01-16-203-007c
ततो देवगणाः सर्वे ते चैव परमर्षयः	BR-01-16-203-008a
तमेवार्थं पुरस्कृत्य पितामहमचोदयन्	BR-01-16-203-008c
ततः पितामहः श्रुत्वा सर्वेषां तद्वचस्तदा	BR-01-16-203-009a
मुहूर्तमिव सञ्चिन्त्य कर्तव्यस्य विनिश्चयम्	BR-01-16-203-009c
तयोर्वधं समुद्दिश्य विश्वकर्माणमाह्वयत्	BR-01-16-203-010a
दृष्ट्वा च विश्वकर्माणं व्यादिदेश पितामहः	BR-01-16-203-010c
सृज्यतां प्रार्थनीयेह प्रमदेति महातपाः	BR-01-16-203-010e
पितामहं नमस्कृत्य तद्वाक्यमभिनन्द्य च	BR-01-16-203-011a
निर्ममे योषितं दिव्यां चिन्तयित्वा प्रयत्नतः	BR-01-16-203-011c
त्रिषु लोकेषु यत्किञ्चिद्भूतं स्थावरजङ्गमम्	BR-01-16-203-012a
समानयद्दर्शनीयं तत्तद्यत्नात्ततस्ततः	BR-01-16-203-012c
कोटिशश्चापि रत्नानि तस्या गात्रे न्यवेशयत्	BR-01-16-203-013a
तां रत्नसङ्घातमयीमसृजद्देवरूपिणीम्	BR-01-16-203-013c
सा प्रयत्नेन महता निर्मिता विश्वकर्मणा	BR-01-16-203-014a
त्रिषु लोकेषु नारीणां रूपेणाप्रतिमाभवत्	BR-01-16-203-014c
न तस्याः सूक्ष्ममप्यस्ति यद्गात्रे रूपसम्पदा	BR-01-16-203-015a
न युक्तं यत्र वा दृष्टिर्न सज्जति निरीक्षताम्	BR-01-16-203-015c
सा विग्रहवतीव श्रीः कान्तरूपा वपुष्मती	BR-01-16-203-016a
जहार सर्वभूतानां चक्षूंषि च मनांसि च	BR-01-16-203-016c
तिलं तिलं समानीय रत्नानां यद्विनिर्मिता	BR-01-16-203-017a
तिलोत्तमेत्यतस्तस्या नाम चक्रे पितामहः	BR-01-16-203-017c
पितामह उवाच	BR-01-16-203-018
गच्छ सुन्दोपसुन्दाभ्यामसुराभ्यां तिलोत्तमे	BR-01-16-203-018a
प्रार्थनीयेन रूपेण कुरु भद्रे प्रलोभनम्	BR-01-16-203-018c
त्वत्कृते दर्शनादेव रूपसम्पत्कृतेन वै	BR-01-16-203-019a
विरोधः स्याद्यथा ताभ्यामन्योन्येन तथा कुरु	BR-01-16-203-019c
नारद उवाच	BR-01-16-203-020
सा तथेति प्रतिज्ञाय नमस्कृत्य पितामहम्	BR-01-16-203-020a
चकार मण्डलं तत्र विबुधानां प्रदक्षिणम्	BR-01-16-203-020c
प्राङ्मुखो भगवानास्ते दक्षिणेन महेश्वरः	BR-01-16-203-021a
देवाश्चैवोत्तरेणासन्सर्वतस्त्वृषयोऽभवन्	BR-01-16-203-021c
कुर्वन्त्या तु तया तत्र मण्डलं तत्प्रदक्षिणम्	BR-01-16-203-022a
इन्द्रः स्थाणुश्च भगवान्धैर्येण प्रत्यवस्थितौ	BR-01-16-203-022c
द्रष्टुकामस्य चात्यर्थं गतायाः पार्श्वतस्तदा	BR-01-16-203-023a
अन्यदञ्चितपक्ष्मान्तं दक्षिणं निःसृतं मुखम्	BR-01-16-203-023c
पृष्ठतः परिवर्तन्त्याः पश्चिमं निःसृतं मुखम्	BR-01-16-203-024a
गतायाश्चोत्तरं पार्श्वमुत्तरं निःसृतं मुखम्	BR-01-16-203-024c
महेन्द्रस्यापि नेत्राणां पार्श्वतः पृष्ठतोऽग्रतः	BR-01-16-203-025a
रक्तान्तानां विशालानां सहस्रं सर्वतोऽभवत्	BR-01-16-203-025c
एवं चतुर्मुखः स्थाणुर्महादेवोऽभवत्पुरा	BR-01-16-203-026a
तथा सहस्रनेत्रश्च बभूव बलसूदनः	BR-01-16-203-026c
तथा देवनिकायानामृषीणां चैव सर्वशः	BR-01-16-203-027a
मुखान्यभिप्रवर्तन्ते येन याति तिलोत्तमा	BR-01-16-203-027c
तस्या गात्रे निपतिता तेषां दृष्टिर्महात्मनाम्	BR-01-16-203-028a
सर्वेषामेव भूयिष्ठमृते देवं पितामहम्	BR-01-16-203-028c
गच्छन्त्यास्तु तदा देवाः सर्वे च परमर्षयः	BR-01-16-203-029a
कृतमित्येव तत्कार्यं मेनिरे रूपसंपदा	BR-01-16-203-029c
तिलोत्तमायां तु तदा गतायां लोकभावनः	BR-01-16-203-030a
सर्वान्विसर्जयामास देवानृषिगणांश्च तान्	BR-01-16-203-030c
	
	
	
नारद उवाच	BR-01-16-204-001
जित्वा तु पृथिवीं दैत्यौ निःसपत्नौ गतव्यथौ	BR-01-16-204-001a
कृत्वा त्रैलोक्यमव्यग्रं कृतकृत्यौ बभूवतुः	BR-01-16-204-001c
देवगन्धर्वयक्षाणां नागपार्थिवरक्षसाम्	BR-01-16-204-002a
आदाय सर्वरत्नानि परां तुष्टिमुपागतौ	BR-01-16-204-002c
यदा न प्रतिषेद्धारस्तयोः सन्तीह केचन	BR-01-16-204-003a
निरुद्योगौ तदा भूत्वा विजह्रातेऽमराविव	BR-01-16-204-003c
स्त्रीभिर्माल्यैश्च गन्धैश्च भक्षैर्भोज्यैश्च पुष्कलैः	BR-01-16-204-004a
पानैश्च विविधैर्हृद्यैः परां प्रीतिमवापतुः	BR-01-16-204-004c
अन्तःपुरे वनोद्याने पर्वतोपवनेषु च	BR-01-16-204-005a
यथेप्सितेषु देशेषु विजह्रातेऽमराविव	BR-01-16-204-005c
ततः कदाचिद्विन्ध्यस्य पृष्ठे समशिलातले	BR-01-16-204-006a
पुष्पिताग्रेषु शालेषु विहारमभिजग्मतुः	BR-01-16-204-006c
दिव्येषु सर्वकामेषु समानीतेषु तत्र तौ	BR-01-16-204-007a
वरासनेषु संहृष्टौ सह स्त्रीभिर्निषेदतुः	BR-01-16-204-007c
ततो वादित्रनृत्ताभ्यामुपातिष्ठन्त तौ स्त्रियः	BR-01-16-204-008a
गीतैश्च स्तुतिसंयुक्तैः प्रीत्यर्थमुपजग्मिरे	BR-01-16-204-008c
ततस्तिलोत्तमा तत्र वने पुष्पाणि चिन्वती	BR-01-16-204-009a
वेषमाक्षिप्तमाधाय रक्तेनैकेन वाससा	BR-01-16-204-009c
नदीतीरेषु जातान्सा कर्णिकारान्विचिन्वती	BR-01-16-204-010a
शनैर्जगाम तं देशं यत्रास्तां तौ महासुरौ	BR-01-16-204-010c
तौ तु पीत्वा वरं पानं मदरक्तान्तलोचनौ	BR-01-16-204-011a
दृष्ट्वैव तां वरारोहां व्यथितौ सम्बभूवतुः	BR-01-16-204-011c
तावुत्पत्यासनं हित्वा जग्मतुर्यत्र सा स्थिता	BR-01-16-204-012a
उभौ च कामसम्मत्तावुभौ प्रार्थयतश्च ताम्	BR-01-16-204-012c
दक्षिणे तां करे सुभ्रूं सुन्दो जग्राह पाणिना	BR-01-16-204-013a
उपसुन्दोऽपि जग्राह वामे पाणौ तिलोत्तमाम्	BR-01-16-204-013c
वरप्रदानमत्तौ तावौरसेन बलेन च	BR-01-16-204-014a
धनरत्नमदाभ्यां च सुरापानमदेन च	BR-01-16-204-014c
सर्वैरेतैर्मदैर्मत्तावन्योन्यं भ्रुकुटीकृतौ	BR-01-16-204-015a
मदकामसमाविष्टौ परस्परमथोचतुः	BR-01-16-204-015c
मम भार्या तव गुरुरिति सुन्दोऽभ्यभाषत	BR-01-16-204-016a
मम भार्या तव वधूरुपसुन्दोऽभ्यभाषत	BR-01-16-204-016c
नैषा तव ममैषेति तत्र तौ मन्युराविशत्	BR-01-16-204-017a
तस्या हेतोर्गदे भीमे तावुभावप्यगृह्णताम्	BR-01-16-204-017c
तौ प्रगृह्य गदे भीमे तस्याः कामेन मोहितौ	BR-01-16-204-018a
अहं पूर्वमहं पूर्वमित्यन्योन्यं निजघ्नतुः	BR-01-16-204-018c
तौ गदाभिहतौ भीमौ पेततुर्धरणीतले	BR-01-16-204-019a
रुधिरेणावलिप्ताङ्गौ द्वाविवार्कौ नभश्च्युतौ	BR-01-16-204-019c
ततस्ता विद्रुता नार्यः स च दैत्यगणस्तदा	BR-01-16-204-020a
पातालमगमत्सर्वो विषादभयकम्पितः	BR-01-16-204-020c
ततः पितामहस्तत्र सह देवैर्महर्षिभिः	BR-01-16-204-021a
आजगाम विशुद्धात्मा पूजयिष्यंस्तिलोत्तमाम्	BR-01-16-204-021c
वरेण छन्दिता सा तु ब्रह्मणा प्रीतिमेव ह	BR-01-16-204-022a
वरयामास तत्रैनां प्रीतः प्राह पितामहः	BR-01-16-204-022c
आदित्यचरिताँल्लोकान्विचरिष्यसि भामिनि	BR-01-16-204-023a
तेजसा च सुदृष्टां त्वां न करिष्यति कश्चन	BR-01-16-204-023c
एवं तस्यै वरं दत्त्वा सर्वलोकपितामहः	BR-01-16-204-024a
इन्द्रे त्रैलोक्यमाधाय ब्रह्मलोकं गतः प्रभुः	BR-01-16-204-024c
एवं तौ सहितौ भूत्वा सर्वार्थेष्वेकनिश्चयौ	BR-01-16-204-025a
तिलोत्तमार्थे संक्रुद्धावन्योन्यमभिजघ्नतुः	BR-01-16-204-025c
तस्माद्ब्रवीमि वः स्नेहात्सर्वान्भरतसत्तमान्	BR-01-16-204-026a
यथा वो नात्र भेदः स्यात्सर्वेषां द्रौपदीकृते	BR-01-16-204-026c
तथा कुरुत भद्रं वो मम चेत्प्रियमिच्छथ	BR-01-16-204-026e
वैशम्पायन उवाच	BR-01-16-204-027
एवमुक्ता महात्मानो नारदेन महर्षिणा	BR-01-16-204-027a
समयं चक्रिरे राजंस्तेऽन्योन्येन समागताः	BR-01-16-204-027c
समक्षं तस्य देवर्षेर्नारदस्यामितौजसः	BR-01-16-204-027e
द्रौपद्या नः सहासीनमन्योऽन्यं योऽभिदर्शयेत्	BR-01-16-204-028a
स नो द्वादश वर्षाणि ब्रह्मचारी वने वसेत्	BR-01-16-204-028c
कृते तु समये तस्मिन्पाण्डवैर्धर्मचारिभिः	BR-01-16-204-029a
नारदोऽप्यगमत्प्रीत इष्टं देशं महामुनिः	BR-01-16-204-029c
एवं तैः समयः पूर्वं कृतो नरदचोदितैः	BR-01-16-204-030a
न चाभिद्यन्त ते सार्वे तदान्योन्येन भारत	BR-01-16-204-030c
	
	
	
वैशम्पायन उवाच	BR-01-16-205-001
एवं ते समयं कृत्वा न्यवसंस्तत्र पाण्डवाः	BR-01-16-205-001a
वशे शस्त्रप्रतापेन कुर्वन्तोऽन्यान्महीक्षितः	BR-01-16-205-001c
तेषां मनुजसिंहानां पञ्चानाममितौजसाम्	BR-01-16-205-002a
बभूव कृष्णा सर्वेषां पार्थानां वशवर्तिनी	BR-01-16-205-002c
ते तया तैश्च सा वीरैः पतिभिः सह पञ्चभिः	BR-01-16-205-003a
बभूव परमप्रीता नागैरिव सरस्वती	BR-01-16-205-003c
वर्तमानेषु धर्मेण पाण्डवेषु महात्मसु	BR-01-16-205-004a
व्यवर्धन्कुरवः सर्वे हीनदोषाः सुखान्विताः	BR-01-16-205-004c
अथ दीर्घेण कालेन ब्राह्मणस्य विशां पते	BR-01-16-205-005a
कस्यचित्तस्कराः केचिज्जह्रुर्गा नृपसत्तम	BR-01-16-205-005c
ह्रियमाणे धने तस्मिन्ब्राह्मणः क्रोधमूर्च्छितः	BR-01-16-205-006a
आगम्य खाण्डवप्रस्थमुदक्रोशत पाण्डवान्	BR-01-16-205-006c
ह्रियते गोधनं क्षुद्रैर्नृशंसैरकृतात्मभिः	BR-01-16-205-007a
प्रसह्य वोऽस्माद्विषयादभिधावत पाण्डवाः	BR-01-16-205-007c
ब्राह्मणस्य प्रमत्तस्य हविर्ध्वाङ्क्षैर्विलुप्यते	BR-01-16-205-008a
शार्दूलस्य गुहां शून्यां नीचः क्रोष्टाभिमर्शति	BR-01-16-205-008c
ब्राह्मणस्वे हृते चोरैर्धर्मार्थे च विलोपिते	BR-01-16-205-009a
रोरूयमाणे च मयि क्रियतामस्त्रधारणम्	BR-01-16-205-009c
रोरूयमाणस्याभ्याशे तस्य विप्रस्य पाण्डवः	BR-01-16-205-010a
तानि वाक्यानि शुश्राव कुन्तीपुत्रो धनञ्जयः	BR-01-16-205-010c
श्रुत्वा चैव महाबाहुर्मा भैरित्याह तं द्विजम्	BR-01-16-205-011a
आयुधानि च यत्रासन्पाण्डवानां महात्मनाम्	BR-01-16-205-011c
कृष्णया सह तत्रासीद्धर्मराजो युधिष्ठिरः	BR-01-16-205-011e
स प्रवेशाय चाशक्तो गमनाय च पाण्डवः	BR-01-16-205-012a
तस्य चार्तस्य तैर्वाक्यैश्चोद्यमानः पुनः पुनः	BR-01-16-205-012c
आक्रन्दे तत्र कौन्तेयश्चिन्तयामास दुःखितः	BR-01-16-205-012e
ह्रियमाणे धने तस्मिन्ब्राह्मणस्य तपस्विनः	BR-01-16-205-013a
अश्रुप्रमार्जनं तस्य कर्तव्यमिति निश्चितः	BR-01-16-205-013c
उपप्रेक्षणजोऽधर्मः सुमहान्स्यान्महीपतेः	BR-01-16-205-014a
यद्यस्य रुदतो द्वारि न करोम्यद्य रक्षणम्	BR-01-16-205-014c
अनास्तिक्यं च सर्वेषामस्माकमपि रक्षणे	BR-01-16-205-015a
प्रतितिष्ठेत लोकेऽस्मिन्नधर्मश्चैव नो भवेत्	BR-01-16-205-015c
अनापृच्छ्य च राजानं गते मयि न संशयः	BR-01-16-205-016a
अजातशत्रोर्नृपतेर्मम चैवाप्रियं भवेत्	BR-01-16-205-016c
अनुप्रवेशे राज्ञस्तु वनवासो भवेन्मम	BR-01-16-205-017a
अधर्मो वा महानस्तु वने वा मरणं मम	BR-01-16-205-017c
शरीरस्यापि नाशेन धर्म एव विशिष्यते	BR-01-16-205-017e
एवं विनिश्चित्य ततः कुन्तीपुत्रो धनञ्जयः	BR-01-16-205-018a
अनुप्रविश्य राजानमापृच्छ्य च विशां पते	BR-01-16-205-018c
धनुरादाय संहृष्टो ब्राह्मणं प्रत्यभाषत	BR-01-16-205-019a
ब्राह्मणागम्यतां शीघ्रं यावत्परधनैषिणः	BR-01-16-205-019c
न दूरे ते गताः क्षुद्रास्तावद्गच्छामहे सह	BR-01-16-205-020a
यावदावर्तयाम्यद्य चोरहस्ताद्धनं तव	BR-01-16-205-020c
सोऽनुसृत्य महाबाहुर्धन्वी वर्मी रथी ध्वजी	BR-01-16-205-021a
शरैर्विध्वंसितांश्चोरानवजित्य च तद्धनम्	BR-01-16-205-021c
ब्राह्मणस्य उपाहृत्य यशः पीत्वा च पाण्डवः	BR-01-16-205-022a
आजगाम पुरं वीरः सव्यसाची परन्तपः	BR-01-16-205-022c
सोऽभिवाद्य गुरून्सर्वांस्तैश्चापि प्रतिनन्दितः	BR-01-16-205-023a
धर्मराजमुवाचेदं व्रतमादिश्यतां मम	BR-01-16-205-023c
समयः समतिक्रान्तो भवत्सन्दर्शनान्मया	BR-01-16-205-024a
वनवासं गमिष्यामि समयो ह्येष नः कृतः	BR-01-16-205-024c
इत्युक्तो धर्मराजस्तु सहसा वाक्यमप्रियम्	BR-01-16-205-025a
कथमित्यब्रवीद्वाचा शोकार्तः सज्जमानया	BR-01-16-205-025c
युधिष्ठिरो गुडाकेशं भ्राता भ्रातरमच्युतम्	BR-01-16-205-025e
प्रमाणमस्मि यदि ते मत्तः शृणु वचोऽनघ	BR-01-16-205-026a
अनुप्रवेशे यद्वीर कृतवांस्त्वं ममाप्रियम्	BR-01-16-205-026c
सर्वं तदनुजानामि व्यलीकं न च मे हृदि	BR-01-16-205-026e
गुरोरनुप्रवेशो हि नोपघातो यवीयसः	BR-01-16-205-027a
यवीयसोऽनुप्रवेशो ज्येष्ठस्य विधिलोपकः	BR-01-16-205-027c
निवर्तस्व महाबाहो कुरुष्व वचनं मम	BR-01-16-205-028a
न हि ते धर्मलोपोऽस्ति न च मे धर्षणा कृता	BR-01-16-205-028c
अर्जुन उवाच	BR-01-16-205-029
न व्याजेन चरेद्धर्ममिति मे भवतः श्रुतम्	BR-01-16-205-029a
न सत्याद्विचलिष्यामि सत्येनायुधमालभे	BR-01-16-205-029c
वैशम्पायन उवाच	BR-01-16-205-030
सोऽभ्यनुज्ञाप्य राजानं ब्रह्मचर्याय दीक्षितः	BR-01-16-205-030a
वने द्वादश वर्षाणि वासायोपजगाम ह	BR-01-16-205-030c
	
	
	
	
वैशम्पायन उवाच	BR-01-16-206-001
तं प्रयान्तं महाबाहुं कौरवाणां यशस्करम्	BR-01-16-206-001a
अनुजग्मुर्महात्मानो ब्राह्मणा वेदपारगाः	BR-01-16-206-001c
वेदवेदाङ्गविद्वांसस्तथैवाध्यात्मचिन्तकाः	BR-01-16-206-002a
चौक्षाश्च भगवद्भक्ताः सूताः पौराणिकाश्च ये	BR-01-16-206-002c
कथकाश्चापरे राजञ्श्रमणाश्च वनौकसः	BR-01-16-206-003a
दिव्याख्यानानि ये चापि पठन्ति मधुरं द्विजाः	BR-01-16-206-003c
एतैश्चान्यैश्च बहुभिः सहायैः पाण्डुनन्दनः	BR-01-16-206-004a
वृतः श्लक्ष्णकथैः प्रायान्मरुद्भिरिव वासवः	BR-01-16-206-004c
रमणीयानि चित्राणि वनानि च सरांसि च	BR-01-16-206-005a
सरितः सागरांश्चैव देशानपि च भारत	BR-01-16-206-005c
पुण्यानि चैव तीर्थानि ददर्श भरतर्षभ	BR-01-16-206-006a
स गङ्गाद्वारमासाद्य निवेशमकरोत्प्रभुः	BR-01-16-206-006c
तत्र तस्याद्भुतं कर्म शृणु मे जनमेजय	BR-01-16-206-007a
कृतवान्यद्विशुद्धात्मा पाण्डूनां प्रवरो रथी	BR-01-16-206-007c
निविष्टे तत्र कौन्तेये ब्राह्मणेषु च भारत	BR-01-16-206-008a
अग्निहोत्राणि विप्रास्ते प्रादुश्चक्रुरनेकशः	BR-01-16-206-008c
तेषु प्रबोध्यमानेषु ज्वलितेषु हुतेषु च	BR-01-16-206-009a
कृतपुष्पोपहारेषु तीरान्तरगतेषु च	BR-01-16-206-009c
कृताभिषेकैर्विद्वद्भिर्नियतैः सत्पथि स्थितैः	BR-01-16-206-010a
शुशुभेऽतीव तद्राजन्गङ्गाद्वारं महात्मभिः	BR-01-16-206-010c
तथा पर्याकुले तस्मिन्निवेशे पाण्डुनन्दनः	BR-01-16-206-011a
अभिषेकाय कौन्तेयो गङ्गामवततार ह	BR-01-16-206-011c
तत्राभिषेकं कृत्वा स तर्पयित्वा पितामहान्	BR-01-16-206-012a
उत्तितीर्षुर्जलाद्राजन्नग्निकार्यचिकीर्षया	BR-01-16-206-012c
अपकृष्टो महाबाहुर्नागराजस्य कन्यया	BR-01-16-206-013a
अन्तर्जले महाराज उलूप्या कामयानया	BR-01-16-206-013c
ददर्श पाण्डवस्तत्र पावकं सुसमाहितम्	BR-01-16-206-014a
कौरव्यस्याथ नागस्य भवने परमार्चिते	BR-01-16-206-014c
तत्राग्निकार्यं कृतवान्कुन्तीपुत्रो धनञ्जयः	BR-01-16-206-015a
अशङ्कमानेन हुतस्तेनातुष्यद्धुताशनः	BR-01-16-206-015c
अग्निकार्यं स कृत्वा तु नागराजसुतां तदा	BR-01-16-206-016a
प्रहसन्निव कौन्तेय इदं वचनमब्रवीत्	BR-01-16-206-016c
किमिदं साहसं भीरु कृतवत्यसि भामिनि	BR-01-16-206-017a
कश्चायं सुभगो देशः का च त्वं कस्य चात्मजा	BR-01-16-206-017c
उलूप्युवाच	BR-01-16-206-018
ऐरावतकुले जातः कौरव्यो नाम पन्नगः	BR-01-16-206-018a
तस्यास्मि दुहिता पार्थ उलूपी नाम पन्नगी	BR-01-16-206-018c
साहं त्वामभिषेकार्थमवतीर्णं समुद्रगाम्	BR-01-16-206-019a
दृष्टवत्येव कौन्तेय कन्दर्पेणास्मि मूर्च्छिता	BR-01-16-206-019c
तां मामनङ्गमथितां त्वत्कृते कुरुनन्दन	BR-01-16-206-020a
अनन्यां नन्दयस्वाद्य प्रदानेनात्मनो रहः	BR-01-16-206-020c
अर्जुन उवाच	BR-01-16-206-021
ब्रह्मचर्यमिदं भद्रे मम द्वादशवार्षिकम्	BR-01-16-206-021a
धर्मराजेन चादिष्टं नाहमस्मि स्वयंवशः	BR-01-16-206-021c
तव चापि प्रियं कर्तुमिच्छामि जलचारिणि	BR-01-16-206-022a
अनृतं नोक्तपूर्वं च मया किञ्चन कर्हिचित्	BR-01-16-206-022c
कथं च नानृतं तत्स्यात्तव चापि प्रियं भवेत्	BR-01-16-206-023a
न च पीड्येत मे धर्मस्तथा कुर्यां भुजङ्गमे	BR-01-16-206-023c
उलूप्युवाच	BR-01-16-206-024
जानाम्यहं पाण्डवेय यथा चरसि मेदिनीम्	BR-01-16-206-024a
यथा च ते ब्रह्मचर्यमिदमादिष्टवान्गुरुः	BR-01-16-206-024c
परस्परं वर्तमानान्द्रुपदस्यात्मजां प्रति	BR-01-16-206-025a
यो नोऽनुप्रविशेन्मोहात्स नो द्वादशवार्षिकम्	BR-01-16-206-025c
वने चरेद्ब्रह्मचर्यमिति वः समयः कृतः	BR-01-16-206-025e
तदिदं द्रौपदीहेतोरन्योन्यस्य प्रवासनम्	BR-01-16-206-026a
कृतं वस्तत्र धर्मार्थमत्र धर्मो न दुष्यति	BR-01-16-206-026c
परित्राणं च कर्तव्यमार्तानां पृथुलोचन	BR-01-16-206-027a
कृत्वा मम परित्राणं तव धर्मो न लुप्यते	BR-01-16-206-027c
यदि वाप्यस्य धर्मस्य सूक्ष्मोऽपि स्याद्व्यतिक्रमः	BR-01-16-206-028a
स च ते धर्म एव स्याद्दात्त्वा प्राणान्ममार्जुन	BR-01-16-206-028c
भक्तां भजस्व मां पार्थ सतामेतन्मतं प्रभो	BR-01-16-206-029a
न करिष्यसि चेदेवं मृतां मामुपधारय	BR-01-16-206-029c
प्राणदानान्महाबाहो चर धर्ममनुत्तमम्	BR-01-16-206-030a
शरणं च प्रपन्नास्मि त्वामद्य पुरुषोत्तम	BR-01-16-206-030c
दीनाननाथान्कौन्तेय परिरक्षसि नित्यशः	BR-01-16-206-031a
साहं शरणमभ्येमि रोरवीमि च दुःखिता	BR-01-16-206-031c
याचे त्वामभिकामाहं तस्मात्कुरु मम प्रियम्	BR-01-16-206-032a
स त्वमात्मप्रदानेन सकामां कर्तुमर्हसि	BR-01-16-206-032c
वैशम्पायन उवाच	BR-01-16-206-033
एवमुक्तस्तु कौन्तेयः पन्नगेश्वरकन्यया	BR-01-16-206-033a
कृतवांस्तत्तथा सर्वं धर्ममुद्दिश्य कारणम्	BR-01-16-206-033c
स नागभवने रात्रिं तामुषित्वा प्रतापवान्	BR-01-16-206-034a
उदितेऽभ्युत्थितः सूर्ये कौरव्यस्य निवेशनात्	BR-01-16-206-034c
	
	
वैशम्पायन उवाच	BR-01-16-207-001
कथयित्वा तु तत्सर्वं ब्राह्मणेभ्यः स भारत	BR-01-16-207-001a
प्रययौ हिमवत्पार्श्वं ततो वज्रधरात्मजः	BR-01-16-207-001c
अगस्त्यवटमासाद्य वसिष्ठस्य च पर्वतम्	BR-01-16-207-002a
भृगुतुङ्गे च कौन्तेयः कृतवाञ्शौचमात्मनः	BR-01-16-207-002c
प्रददौ गोसहस्राणि तीर्थेष्वायतनेषु च	BR-01-16-207-003a
निवेशांश्च द्विजातिभ्यः सोऽददत्कुरुसत्तमः	BR-01-16-207-003c
हिरण्यबिन्दोस्तीर्थे च स्नात्वा पुरुषसत्तमः	BR-01-16-207-004a
दृष्टवान्पर्वतश्रेष्ठं पुण्यान्यायतनानि च	BR-01-16-207-004c
अवतीर्य नरश्रेष्ठो ब्राह्मणैः सह भारत	BR-01-16-207-005a
प्राचीं दिशमभिप्रेप्सुर्जगाम भरतर्षभः	BR-01-16-207-005c
आनुपूर्व्येण तीर्थानि दृष्टवान्कुरुसत्तमः	BR-01-16-207-006a
नदीं चोत्पलिनीं रम्यामरण्यं नैमिषं प्रति	BR-01-16-207-006c
नन्दामपरनन्दां च कौशिकीं च यशस्विनीम्	BR-01-16-207-007a
महानदीं गयां चैव गङ्गामपि च भारत	BR-01-16-207-007c
एवं सर्वाणि तीर्थानि पश्यमानस्तथाश्रमान्	BR-01-16-207-008a
आत्मनः पावनं कुर्वन्ब्राह्मणेभ्यो ददौ वसु	BR-01-16-207-008c
अङ्गवङ्गकलिङ्गेषु यानि पुण्यानि कानिचित्	BR-01-16-207-009a
जगाम तानि सर्वाणि तीर्थान्यायतनानि च	BR-01-16-207-009c
दृष्ट्वा च विधिवत्तानि धनं चापि ददौ ततः	BR-01-16-207-009e
कलिङ्गराष्ट्रद्वारेषु ब्राह्मणाः पाण्डवानुगाः	BR-01-16-207-010a
अभ्यनुज्ञाय कौन्तेयमुपावर्तन्त भारत	BR-01-16-207-010c
स तु तैरभ्यनुज्ञातः कुन्तीपुत्रो धनञ्जयः	BR-01-16-207-011a
सहायैरल्पकैः शूरः प्रययौ येन सागरम्	BR-01-16-207-011c
स कलिङ्गानतिक्रम्य देशानायतनानि च	BR-01-16-207-012a
धर्म्याणि रमणीयानि प्रेक्षमाणो ययौ प्रभुः	BR-01-16-207-012c
महेन्द्रपर्वतं दृष्ट्वा तापसैरुपशोभितम्	BR-01-16-207-013a
समुद्रतीरेण शनैर्मणलूरं जगाम ह	BR-01-16-207-013c
तत्र सर्वाणि तीर्थानि पुण्यान्यायतनानि च	BR-01-16-207-014a
अभिगम्य महाबाहुरभ्यगच्छन्महीपतिम्	BR-01-16-207-014c
मणलूरेश्वरं राजन्धर्मज्ञं चित्रवाहनम्	BR-01-16-207-014e
तस्य चित्राङ्गदा नाम दुहिता चारुदर्शना	BR-01-16-207-015a
तां ददर्श पुरे तस्मिन्विचरन्तीं यदृच्छया	BR-01-16-207-015c
दृष्ट्वा च तां वरारोहां चकमे चैत्रवाहिनीम्	BR-01-16-207-016a
अभिगम्य च राजानं ज्ञापयत्स्वं प्रयोजनम्	BR-01-16-207-016c
तमुवाचाथ राजा स सान्त्वपूर्वमिदं वचः	BR-01-16-207-016e
राजा प्रभङ्करो नाम कुले अस्मिन्बभूव ह	BR-01-16-207-017a
अपुत्रः प्रसवेनार्थी तपस्तेपे स उत्तमम्	BR-01-16-207-017c
उग्रेण तपसा तेन प्रणिपातेन शङ्करः	BR-01-16-207-018a
ईश्वरस्तोषितस्तेन महादेव उमापतिः	BR-01-16-207-018c
स तस्मै भगवान्प्रादादेकैकं प्रसवं कुले	BR-01-16-207-019a
एकैकः प्रसवस्तस्माद्भवत्यस्मिन्कुले सदा	BR-01-16-207-019c
तेषां कुमाराः सर्वेषां पूर्वेषां मम जज्ञिरे	BR-01-16-207-020a
कन्या तु मम जातेयं कुलस्योत्पादनी ध्रुवम्	BR-01-16-207-020c
पुत्रो ममेयमिति मे भावना पुरुषोत्तम	BR-01-16-207-021a
पुत्रिका हेतुविधिना सञ्ज्ञिता भरतर्षभ	BR-01-16-207-021c
एतच्छुल्कं भवत्वस्याः कुलकृज्जायतामिह	BR-01-16-207-022a
एतेन समयेनेमां प्रतिगृह्णीष्व पाण्डव	BR-01-16-207-022c
स तथेति प्रतिज्ञाय कन्यां तां प्रतिगृह्य च	BR-01-16-207-023a
उवास नगरे तस्मिन्कौन्तेयस्त्रिहिमाः समाः	BR-01-16-207-023c
	
	
	
वैशम्पायन उवाच	BR-01-16-208-001
ततः समुद्रे तीर्थानि दक्षिणे भरतर्षभः	BR-01-16-208-001a
अभ्यगच्छत्सुपुण्यानि शोभितानि तपस्विभिः	BR-01-16-208-001c
वर्जयन्ति स्म तीर्थानि पञ्च तत्र तु तापसाः	BR-01-16-208-002a
आचीर्णानि तु यान्यासन्पुरस्तात्तु तपस्विभिः	BR-01-16-208-002c
अगस्त्यतीर्थं सौभद्रं पौलोमं च सुपावनम्	BR-01-16-208-003a
कारन्धमं प्रसन्नं च हयमेधफलं च यत्	BR-01-16-208-003c
भारद्वाजस्य तीर्थं च पापप्रशमनं महत्	BR-01-16-208-003e
विविक्तान्युपलक्ष्याथ तानि तीर्थानि पाण्डवः	BR-01-16-208-004a
दृष्ट्वा च वर्ज्यमानानि मुनिभिर्धर्मबुद्धिभिः	BR-01-16-208-004c
तपस्विनस्ततोऽपृच्छत्प्राज्ञलिः कुरुनन्दनः	BR-01-16-208-005a
तीर्थानीमानि वर्ज्यन्ते किमर्थं ब्रह्मवादिभिः	BR-01-16-208-005c
तापसा ऊचुः	BR-01-16-208-006
ग्राहाः पञ्च वसन्त्येषु हरन्ति च तपोधनान्	BR-01-16-208-006a
अत एतानि वर्ज्यन्ते तीर्थानि कुरुनन्दन	BR-01-16-208-006c
वैशम्पायन उवाच	BR-01-16-208-007
तेषां श्रुत्वा महाबाहुर्वार्यमाणस्तपोधनैः	BR-01-16-208-007a
जगाम तानि तीर्थानि द्रष्टुं पुरुषसत्तमः	BR-01-16-208-007c
ततः सौभद्रमासाद्य महर्षेस्तीर्थमुत्तमम्	BR-01-16-208-008a
विगाह्य तरसा शूरः स्नानं चक्रे परन्तपः	BR-01-16-208-008c
अथ तं पुरुषव्याघ्रमन्तर्जलचरो महान्	BR-01-16-208-009a
निजग्राह जले ग्राहः कुन्तीपुत्रं धनञ्जयम्	BR-01-16-208-009c
स तमादाय कौन्तेयो विस्फुरन्तं जलेचरम्	BR-01-16-208-010a
उदतिष्ठन्महाबाहुर्बलेन बलिनां वरः	BR-01-16-208-010c
उत्कृष्ट एव तु ग्राहः सोऽर्जुनेन यशस्विना	BR-01-16-208-011a
बभूव नारी कल्याणी सर्वाभरणभूषिता	BR-01-16-208-011c
दीप्यमाना श्रिया राजन्दिव्यरूपा मनोरमा	BR-01-16-208-011e
तदद्भुतं महद्दृष्ट्वा कुन्तीपुत्रो धनञ्जयः	BR-01-16-208-012a
तां स्त्रियं परमप्रीत इदं वचनमब्रवीत्	BR-01-16-208-012c
का वै त्वमसि कल्याणि कुतो वासि जलेचरी	BR-01-16-208-013a
किमर्थं च महत्पापमिदं कृतवती पुरा	BR-01-16-208-013c
नार्युवाच	BR-01-16-208-014
अप्सरास्मि महाबाहो देवारण्यविचारिणी	BR-01-16-208-014a
इष्टा धनपतेर्नित्यं वर्गा नाम महाबल	BR-01-16-208-014c
मम सख्यश्चतस्रोऽन्याः सर्वाः कामगमाः शुभाः	BR-01-16-208-015a
ताभिः सार्धं प्रयातास्मि लोकपालनिवेशनम्	BR-01-16-208-015c
ततः पश्यामहे सर्वा ब्राह्मणं संशितव्रतम्	BR-01-16-208-016a
रूपवन्तमधीयानमेकमेकान्तचारिणम्	BR-01-16-208-016c
तस्य वै तपसा राजंस्तद्वनं तेजसावृतम्	BR-01-16-208-017a
आदित्य इव तं देशं कृत्स्नं स व्यवभासयत्	BR-01-16-208-017c
तस्य दृष्ट्वा तपस्तादृग्रूपं चाद्भुतदर्शनम्	BR-01-16-208-018a
अवतीर्णाः स्म तं देशं तपोविघ्नचिकीर्षया	BR-01-16-208-018c
अहं च सौरभेयी च समीची बुद्बुदा लता	BR-01-16-208-019a
यौगपद्येन तं विप्रमभ्यगच्छाम भारत	BR-01-16-208-019c
गायन्त्यो वै हसन्त्यश्च लोभयन्त्यश्च तं द्विजम्	BR-01-16-208-020a
स च नास्मासु कृतवान्मनो वीर कथञ्चन	BR-01-16-208-020c
नाकम्पत महातेजाः स्थितस्तपसि निर्मले	BR-01-16-208-020e
सोऽशपत्कुपितोऽस्मांस्तु ब्राह्मणः क्षत्रियर्षभ	BR-01-16-208-021a
ग्राहभूता जले यूयं चरिष्यध्वं शतं समाः	BR-01-16-208-021c
	
	
	
वर्गोवाच	BR-01-16-209-001
ततो वयं प्रव्यथिताः सर्वा भरतसत्तम	BR-01-16-209-001a
आयाम शरणं विप्रं तं तपोधनमच्युतम्	BR-01-16-209-001c
रूपेण वयसा चैव कन्दर्पेण च दर्पिताः	BR-01-16-209-002a
अयुक्तं कृतवत्यः स्म क्षन्तुमर्हसि नो द्विज	BR-01-16-209-002c
एष एव वधोऽस्माकं सुपर्याप्तस्तपोधन	BR-01-16-209-003a
यद्वयं संशितात्मानं प्रलोब्धुं त्वामिहागताः	BR-01-16-209-003c
अवध्यास्तु स्त्रियः सृष्टा मन्यन्ते धर्मचिन्तकाः	BR-01-16-209-004a
तस्माद्धर्मेण धर्मज्ञ नास्मान्हिंसितुमर्हसि	BR-01-16-209-004c
सर्वभूतेषु धर्मज्ञ मैत्रो ब्राह्मण उच्यते	BR-01-16-209-005a
सत्यो भवतु कल्याण एष वादो मनीषिणाम्	BR-01-16-209-005c
शरणं च प्रपन्नानां शिष्टाः कुर्वन्ति पालनम्	BR-01-16-209-006a
शरणं त्वां प्रपन्नाः स्म तस्मात्त्वं क्षन्तुमर्हसि	BR-01-16-209-006c
वैशम्पायन उवाच	BR-01-16-209-007
एवमुक्तस्तु धर्मात्मा ब्राह्मणः शुभकर्मकृत्	BR-01-16-209-007a
प्रसादं कृतवान्वीर रविसोमसमप्रभः	BR-01-16-209-007c
ब्राह्मण उवाच	BR-01-16-209-008
शतं सहस्रं विश्वं च सर्वमक्षयवाचकम्	BR-01-16-209-008a
परिमाणं शतं त्वेतन्नैतदक्षयवाचकम्	BR-01-16-209-008c
यदा च वो ग्राहभूता गृह्णन्तीः पुरुषाञ्जले	BR-01-16-209-009a
उत्कर्षति जलात्कश्चित्स्थलं पुरुषसत्तमः	BR-01-16-209-009c
तदा यूयं पुनः सर्वाः स्वरूपं प्रतिपत्स्यथ	BR-01-16-209-010a
अनृतं नोक्तपूर्वं मे हसतापि कदाचन	BR-01-16-209-010c
तानि सर्वाणि तीर्थानि इतः प्रभृति चैव ह	BR-01-16-209-011a
नारीतीर्थानि नाम्नेह ख्यातिं यास्यन्ति सर्वशः	BR-01-16-209-011c
पुण्यानि च भविष्यन्ति पावनानि मनीषिणाम्	BR-01-16-209-011e
वर्गोवाच	BR-01-16-209-012
ततोऽभिवाद्य तं विप्रं कृत्वा चैव प्रदक्षिणम्	BR-01-16-209-012a
अचिन्तयामोपसृत्य तस्माद्देशात्सुदुःखिताः	BR-01-16-209-012c
क्व नु नाम वयं सर्वाः कालेनाल्पेन तं नरम्	BR-01-16-209-013a
समागच्छेम यो नस्तद्रूपमापादयेत्पुनः	BR-01-16-209-013c
ता वयं चिन्तयित्वैवं मुहूर्तादिव भारत	BR-01-16-209-014a
दृष्टवत्यो महाभागं देवर्षिमुत नारदम्	BR-01-16-209-014c
सर्वा हृष्टाः स्म तं दृष्ट्वा देवर्षिममितद्युतिम्	BR-01-16-209-015a
अभिवाद्य च तं पार्थ स्थिताः स्म व्यथिताननाः	BR-01-16-209-015c
स नोऽपृच्छद्दुःखमूलमुक्तवत्यो वयं च तत्	BR-01-16-209-016a
श्रुत्वा तच्च यथावृत्तमिदं वचनमब्रवीत्	BR-01-16-209-016c
दक्षिणे सागरानूपे पञ्च तीर्थानि सन्ति वै	BR-01-16-209-017a
पुण्यानि रमणीयानि तानि गच्छत माचिरम्	BR-01-16-209-017c
तत्राशु पुरुषव्याघ्रः पाण्डवो वो धनञ्जयः	BR-01-16-209-018a
मोक्षयिष्यति शुद्धात्मा दुःखादस्मान्न संशयः	BR-01-16-209-018c
तस्य सर्वा वयं वीर श्रुत्वा वाक्यमिहागताः	BR-01-16-209-019a
तदिदं सत्यमेवाद्य मोक्षिताहं त्वयानघ	BR-01-16-209-019c
एतास्तु मम वै सख्यश्चतस्रोऽन्या जले स्थिताः	BR-01-16-209-020a
कुरु कर्म शुभं वीर एताः सर्वा विमोक्षय	BR-01-16-209-020c
वैशम्पायन उवाच	BR-01-16-209-021
ततस्ताः पाण्डवश्रेष्ठः सर्वा एव विशां पते	BR-01-16-209-021a
तस्माच्छापाददीनात्मा मोक्षयामास वीर्यवान्	BR-01-16-209-021c
उत्थाय च जलात्तस्मात्प्रतिलभ्य वपुः स्वकम्	BR-01-16-209-022a
तास्तदाप्सरसो राजन्नदृश्यन्त यथा पुरा	BR-01-16-209-022c
तीर्थानि शोधयित्वा तु तथानुज्ञाय ताः प्रभुः	BR-01-16-209-023a
चित्राङ्गदां पुनर्द्रष्टुं मणलूरपुरं ययौ	BR-01-16-209-023c
तस्यामजनयत्पुत्रं राजानं बभ्रुवाहनम्	BR-01-16-209-024a
तं दृष्ट्वा पाण्डवो राजन्गोकर्णमभितोऽगमत्	BR-01-16-209-024c
	
	
	
वैशम्पायन उवाच	BR-01-16-210-001
सोऽपरान्तेषु तीर्थानि पुण्यान्यायतनानि च	BR-01-16-210-001a
सर्वाण्येवानुपूर्व्येण जगामामितविक्रमः	BR-01-16-210-001c
समुद्रे पश्चिमे यानि तीर्थान्यायतनानि च	BR-01-16-210-002a
तानि सर्वाणि गत्वा स प्रभासमुपजग्मिवान्	BR-01-16-210-002c
प्रभासदेशं सम्प्राप्तं बीभत्सुमपराजितम्	BR-01-16-210-003a
तीर्थान्यनुचरन्तं च शुश्राव मधुसूदनः	BR-01-16-210-003c
ततोऽभ्यगच्छत्कौन्तेयमज्ञातो नाम माधवः	BR-01-16-210-004a
ददृशाते तदान्योन्यं प्रभासे कृष्णपाण्डवौ	BR-01-16-210-004c
तावन्योन्यं समाश्लिष्य पृष्ट्वा च कुशलं वने	BR-01-16-210-005a
आस्तां प्रियसखायौ तौ नरनारायणावृषी	BR-01-16-210-005c
ततोऽर्जुनं वासुदेवस्तां चर्यां पर्यपृच्छत	BR-01-16-210-006a
किमर्थं पाण्डवेमानि तीर्थान्यनुचरस्युत	BR-01-16-210-006c
ततोऽर्जुनो यथावृत्तं सर्वमाख्यातवांस्तदा	BR-01-16-210-007a
श्रुत्वोवाच च वार्ष्णेय एवमेतदिति प्रभुः	BR-01-16-210-007c
तौ विहृत्य यथाकामं प्रभासे कृष्णपाण्डवौ	BR-01-16-210-008a
महीधरं रैवतकं वासायैवाभिजग्मतुः	BR-01-16-210-008c
पूर्वमेव तु कृष्णस्य वचनात्तं महीधरम्	BR-01-16-210-009a
पुरुषाः समलञ्चक्रुरुपजह्रुश्च भोजनम्	BR-01-16-210-009c
प्रतिगृह्यार्जुनः सर्वमुपभुज्य च पाण्डवः	BR-01-16-210-010a
सहैव वासुदेवेन दृष्टवान्नटनर्तकान्	BR-01-16-210-010c
अभ्यनुज्ञाप्य तान्सर्वानर्चयित्वा च पाण्डवः	BR-01-16-210-011a
सत्कृतं शयनं दिव्यमभ्यगच्छन्महाद्युतिः	BR-01-16-210-011c
तीर्थानां दर्शनं चैव पर्वतानां च भारत	BR-01-16-210-012a
आपगानां वनानां च कथयामास सात्वते	BR-01-16-210-012c
स कथाः कथयन्नेव निद्रया जनमेजय	BR-01-16-210-013a
कौन्तेयोऽपहृतस्तस्मिञ्शयने स्वर्गसम्मिते	BR-01-16-210-013c
मधुरेण स गीतेन वीणाशब्देन चानघ	BR-01-16-210-014a
प्रबोध्यमानो बुबुधे स्तुतिभिर्मङ्गलैस्तथा	BR-01-16-210-014c
स कृत्वावश्यकार्याणि वार्ष्णेयेनाभिनन्दितः	BR-01-16-210-015a
रथेन काञ्चनाङ्गेन द्वारकामभिजग्मिवान्	BR-01-16-210-015c
अलङ्कृता द्वारका तु बभूव जनमेजय	BR-01-16-210-016a
कुन्तीसुतस्य पूजार्थमपि निष्कुटकेष्वपि	BR-01-16-210-016c
दिदृक्षवश्च कौन्तेयं द्वारकावासिनो जनाः	BR-01-16-210-017a
नरेन्द्रमार्गमाजग्मुस्तूर्णं शतसहस्रशः	BR-01-16-210-017c
अवलोकेषु नारीणां सहस्राणि शतानि च	BR-01-16-210-018a
भोजवृष्ण्यन्धकानां च समवायो महानभूत्	BR-01-16-210-018c
स तथा सत्कृतः सर्वैर्भोजवृष्ण्यन्धकात्मजैः	BR-01-16-210-019a
अभिवाद्याभिवाद्यांश्च सर्वैश्च प्रतिनन्दितः	BR-01-16-210-019c
कुमारैः सर्वशो वीरः सत्कारेणाभिवादितः	BR-01-16-210-020a
समानवयसः सर्वानाश्लिष्य स पुनः पुनः	BR-01-16-210-020c
कृष्णस्य भवने रम्ये रत्नभोज्यसमावृते	BR-01-16-210-021a
उवास सह कृष्णेन बहुलास्तत्र शर्वरीः	BR-01-16-210-021c
	
	
	
वैशम्पायन उवाच	BR-01-17-211-001
ततः कतिपयाहस्य तस्मिन्रैवतके गिरौ	BR-01-17-211-001a
वृष्ण्यन्धकानामभवत्सुमहानुत्सवो नृप	BR-01-17-211-001c
तत्र दानं ददुर्वीरा ब्राह्मणानां सहस्रशः	BR-01-17-211-002a
भोजवृष्ण्यन्धकाश्चैव महे तस्य गिरेस्तदा	BR-01-17-211-002c
प्रासादै रत्नचित्रैश्च गिरेस्तस्य समन्ततः	BR-01-17-211-003a
स देशः शोभितो राजन्दीपवृक्षैश्च सर्वशः	BR-01-17-211-003c
वादित्राणि च तत्र स्म वादकाः समवादयन्	BR-01-17-211-004a
ननृतुर्नर्तकाश्चैव जगुर्गानानि गायनाः	BR-01-17-211-004c
अलङ्कृताः कुमाराश्च वृष्णीनां सुमहौजसः	BR-01-17-211-005a
यानैर्हाटकचित्राङ्गैश्चञ्चूर्यन्ते स्म सर्वशः	BR-01-17-211-005c
पौराश्च पादचारेण यानैरुच्चावचैस्तथा	BR-01-17-211-006a
सदाराः सानुयात्राश्च शतशोऽथ सहस्रशः	BR-01-17-211-006c
ततो हलधरः क्षीबो रेवतीसहितः प्रभुः	BR-01-17-211-007a
अनुगम्यमानो गन्धर्वैरचरत्तत्र भारत	BR-01-17-211-007c
तथैव राजा वृष्णीनामुग्रसेनः प्रतापवान्	BR-01-17-211-008a
उपगीयमानो गन्धर्वैः स्त्रीसहस्रसहायवान्	BR-01-17-211-008c
रौक्मिणेयश्च साम्बश्च क्षीबौ समरदुर्मदौ	BR-01-17-211-009a
दिव्यमाल्याम्बरधरौ विजह्रातेऽमराविव	BR-01-17-211-009c
अक्रूरः सारणश्चैव गदो भानुर्विडूरथः	BR-01-17-211-010a
निशठश्चारुदेष्णश्च पृथुर्विपृथुरेव च	BR-01-17-211-010c
सत्यकः सात्यकिश्चैव भङ्गकारसहाचरौ	BR-01-17-211-011a
हार्दिक्यः कृतवर्मा च ये चान्ये नानुकीर्तिताः	BR-01-17-211-011c
एते परिवृताः स्त्रीभिर्गन्धर्वैश्च पृथक्पृथक्	BR-01-17-211-012a
तमुत्सवं रैवतके शोभयां चक्रिरे तदा	BR-01-17-211-012c
तदा कोलाहले तस्मिन्वर्तमाने महाशुभे	BR-01-17-211-013a
वासुदेवश्च पार्थश्च सहितौ परिजग्मतुः	BR-01-17-211-013c
तत्र चङ्क्रम्यमाणौ तौ वासुदेवसुतां शुभाम्	BR-01-17-211-014a
अलङ्कृतां सखीमध्ये भद्रां ददृशतुस्तदा	BR-01-17-211-014c
दृष्ट्वैव तामर्जुनस्य कन्दर्पः समजायत	BR-01-17-211-015a
तं तथैकाग्रमनसं कृष्णः पार्थमलक्षयत्	BR-01-17-211-015c
अथाब्रवीत्पुष्कराक्षः प्रहसन्निव भारत	BR-01-17-211-016a
वनेचरस्य किमिदं कामेनालोड्यते मनः	BR-01-17-211-016c
ममैषा भगिनी पार्थ सारणस्य सहोदरा	BR-01-17-211-017a
यदि ते वर्तते बुद्धिर्वक्ष्यामि पितरं स्वयम्	BR-01-17-211-017c
अर्जुन उवाच	BR-01-17-211-018
दुहिता वसुदेवस्य वासुदेवस्य च स्वसा	BR-01-17-211-018a
रूपेण चैव सम्पन्ना कमिवैषा न मोहयेत्	BR-01-17-211-018c
कृतमेव तु कल्याणं सर्वं मम भवेद्ध्रुवम्	BR-01-17-211-019a
यदि स्यान्मम वार्ष्णेयी महिषीयं स्वसा तव	BR-01-17-211-019c
प्राप्तौ तु क उपायः स्यात्तद्ब्रवीहि जनार्दन	BR-01-17-211-020a
आस्थास्यामि तथा सर्वं यदि शक्यं नरेण तत्	BR-01-17-211-020c
वासुदेव उवाच	BR-01-17-211-021
स्वयंवरः क्षत्रियाणां विवाहः पुरुषर्षभ	BR-01-17-211-021a
स च संशयितः पार्थ स्वभावस्यानिमित्ततः	BR-01-17-211-021c
प्रसह्य हरणं चापि क्षत्रियाणां प्रशस्यते	BR-01-17-211-022a
विवाहहेतोः शूराणामिति धर्मविदो विदुः	BR-01-17-211-022c
स त्वमर्जुन कल्याणीं प्रसह्य भगिनीं मम	BR-01-17-211-023a
हर स्वयंवरे ह्यस्याः को वै वेद चिकीर्षितम्	BR-01-17-211-023c
वैशम्पायन उवाच	BR-01-17-211-024
ततोऽर्जुनश्च कृष्णश्च विनिश्चित्येतिकृत्यताम्	BR-01-17-211-024a
शीघ्रगान्पुरुषान्राजन्प्रेषयामासतुस्तदा	BR-01-17-211-024c
धर्मराजाय तत्सर्वमिन्द्रप्रस्थगताय वै	BR-01-17-211-025a
श्रुत्वैव च महाबाहुरनुजज्ञे स पाण्डवः	BR-01-17-211-025c
	
	
	
वैशम्पायन उवाच	BR-01-17-212-001
ततः संवादिते तस्मिन्ननुज्ञातो धनञ्जयः	BR-01-17-212-001a
गतां रैवतके कन्यां विदित्वा जनमेजय	BR-01-17-212-001c
वासुदेवाभ्यनुज्ञातः कथयित्वेतिकृत्यताम्	BR-01-17-212-002a
कृष्णस्य मतमाज्ञाय प्रययौ भरतर्षभः	BR-01-17-212-002c
रथेन काञ्चनाङ्गेन कल्पितेन यथाविधि	BR-01-17-212-003a
सैन्यसुग्रीवयुक्तेन किङ्किणीजालमालिना	BR-01-17-212-003c
सर्वशस्त्रोपपन्नेन जीमूतरवनादिना	BR-01-17-212-004a
ज्वलिताग्निप्रकाशेन द्विषतां हर्षघातिना	BR-01-17-212-004c
सन्नद्धः कवची खड्गी बद्धगोधाङ्गुलित्रवान्	BR-01-17-212-005a
मृगयाव्यपदेशेन यौगपद्येन भारत	BR-01-17-212-005c
सुभद्रा त्वथ शैलेन्द्रमभ्यर्च्य सह रैवतम्	BR-01-17-212-006a
दैवतानि च सर्वाणि ब्राह्मणान्स्वस्ति वाच्य च	BR-01-17-212-006c
प्रदक्षिणं गिरिं कृत्वा प्रययौ द्वारकां प्रति	BR-01-17-212-007a
तामभिद्रुत्य कौन्तेयः प्रसह्यारोपयद्रथम्	BR-01-17-212-007c
ततः स पुरुषव्याघ्रस्तामादाय शुचिस्मिताम्	BR-01-17-212-008a
रथेनाकाशगेनैव प्रययौ स्वपुरं प्रति	BR-01-17-212-008c
ह्रियमाणां तु तां दृष्ट्वा सुभद्रां सैनिको जनः	BR-01-17-212-009a
विक्रोशन्प्राद्रवत्सर्वो द्वारकामभितः पुरीम्	BR-01-17-212-009c
ते समासाद्य सहिताः सुधर्मामभितः सभाम्	BR-01-17-212-010a
सभापालस्य तत्सर्वमाचख्युः पार्थविक्रमम्	BR-01-17-212-010c
तेषां श्रुत्वा सभापालो भेरीं सांनाहिकीं ततः	BR-01-17-212-011a
समाजघ्ने महाघोषां जाम्बूनदपरिष्कृताम्	BR-01-17-212-011c
क्षुब्धास्तेनाथ शब्देन भोजवृष्ण्यन्धकास्तदा	BR-01-17-212-012a
अन्नपानमपास्याथ समापेतुः सभां ततः	BR-01-17-212-012c
ततो जाम्बूनदाङ्गानि स्पर्ध्यास्तरणवन्ति च	BR-01-17-212-013a
मणिविद्रुमचित्राणि ज्वलिताग्निप्रभाणि च	BR-01-17-212-013c
भेजिरे पुरुषव्याघ्रा वृष्ण्यन्धकमहारथाः	BR-01-17-212-014a
सिंहासनानि शतशो धिष्ण्यानीव हुताशनाः	BR-01-17-212-014c
तेषां समुपविष्टानां देवानामिव संनये	BR-01-17-212-015a
आचख्यौ चेष्टितं जिष्णोः सभापालः सहानुगः	BR-01-17-212-015c
तच्छ्रुत्वा वृष्णिवीरास्ते मदरक्तान्तलोचनाः	BR-01-17-212-016a
अमृष्यमाणाः पार्थस्य समुत्पेतुरहङ्कृताः	BR-01-17-212-016c
योजयध्वं रथानाशु प्रासानाहरतेति च	BR-01-17-212-017a
धनूंषि च महार्हाणि कवचानि बृहन्ति च	BR-01-17-212-017c
सूतानुच्चुक्रुशुः केच्चिद्रथान्योजयतेति च	BR-01-17-212-018a
स्वयं च तुरगान्केचिन्निन्युर्हेमविभूषितान्	BR-01-17-212-018c
रथेष्वानीयमानेषु कवचेषु ध्वजेषु च	BR-01-17-212-019a
अभिक्रन्दे नृवीराणां तदासीत्सङ्कुलं महत्	BR-01-17-212-019c
वनमाली ततः क्षीबः कैलासशिखरोपमः	BR-01-17-212-020a
नीलवासा मदोत्सिक्त इदं वचनमब्रवीत्	BR-01-17-212-020c
किमिदं कुरुथाप्रज्ञास्तूष्णीं भूते जनार्दने	BR-01-17-212-021a
अस्य भावमविज्ञाय सङ्क्रुद्धा मोघगर्जिताः	BR-01-17-212-021c
एष तावदभिप्रायमाख्यातु स्वं महामतिः	BR-01-17-212-022a
यदस्य रुचितं कर्तुं तत्कुरुध्वमतन्द्रिताः	BR-01-17-212-022c
ततस्ते तद्वचः श्रुत्वा ग्राह्यरूपं हलायुधात्	BR-01-17-212-023a
तूष्णीं भूतास्ततः सर्वे साधु साध्विति चाब्रुवन्	BR-01-17-212-023c
समं वचो निशम्येति बलदेवस्य धीमतः	BR-01-17-212-024a
पुनरेव सभामध्ये सर्वे तु समुपाविशन्	BR-01-17-212-024c
ततोऽब्रवीत्कामपालो वासुदेवं परन्तपम्	BR-01-17-212-025a
किमवागुपविष्टोऽसि प्रेक्षमाणो जनार्दन	BR-01-17-212-025c
सत्कृतस्त्वत्कृते पार्थः सर्वैरस्माभिरच्युत	BR-01-17-212-026a
न च सोऽर्हति तां पूजां दुर्बुद्धिः कुलपांसनः	BR-01-17-212-026c
को हि तत्रैव भुक्त्वान्नं भाजनं भेत्तुमर्हति	BR-01-17-212-027a
मन्यमानः कुले जातमात्मानं पुरुषः क्वचित्	BR-01-17-212-027c
ईप्समानश्च सम्बन्धं कृतपूर्वं च मानयन्	BR-01-17-212-028a
को हि नाम भवेनार्थी साहसेन समाचरेत्	BR-01-17-212-028c
सोऽवमन्य च नामास्माननादृत्य च केशवम्	BR-01-17-212-029a
प्रसह्य हृतवानद्य सुभद्रां मृत्युमात्मनः	BR-01-17-212-029c
कथं हि शिरसो मध्ये पदं तेन कृतं मम	BR-01-17-212-030a
मर्षयिष्यामि गोविन्द पादस्पर्शमिवोरगः	BR-01-17-212-030c
अद्य निष्कौरवामेकः करिष्यामि वसुन्धराम्	BR-01-17-212-031a
न हि मे मर्षणीयोऽयमर्जुनस्य व्यतिक्रमः	BR-01-17-212-031c
तं तथा गर्जमानं तु मेघदुन्दुभिनिःस्वनम्	BR-01-17-212-032a
अन्वपद्यन्त ते सर्वे भोजवृष्ण्यन्धकास्तदा	BR-01-17-212-032c
	
	
	
वैशम्पायन उवाच	BR-01-18-213-001
उक्तवन्तो यदा वाक्यमसकृत्सर्ववृष्णयः	BR-01-18-213-001a
ततोऽब्रवीद्वासुदेवो वाक्यं धर्मार्थसंहितम्	BR-01-18-213-001c
नावमानं कुलस्यास्य गुडाकेशः प्रयुक्तवान्	BR-01-18-213-002a
सम्मानोऽभ्यधिकस्तेन प्रयुक्तोऽयमसंशयम्	BR-01-18-213-002c
अर्थलुब्धान्न वः पार्थो मन्यते सात्वतान्सदा	BR-01-18-213-003a
स्वयंवरमनाधृष्यं मन्यते चापि पाण्डवः	BR-01-18-213-003c
प्रदानमपि कन्यायाः पशुवत्कोऽनुमंस्यते	BR-01-18-213-004a
विक्रयं चाप्यपत्यस्य कः कुर्यात्पुरुषो भुवि	BR-01-18-213-004c
एतान्दोषांश्च कौन्तेयो दृष्टवानिति मे मतिः	BR-01-18-213-005a
अतः प्रसह्य हृतवान्कन्यां धर्मेण पाण्डवः	BR-01-18-213-005c
उचितश्चैव सम्बन्धः सुभद्रा च यशस्विनी	BR-01-18-213-006a
एष चापीदृशः पार्थः प्रसह्य हृतवानिति	BR-01-18-213-006c
भरतस्यान्वये जातं शन्तनोश्च महात्मनः	BR-01-18-213-007a
कुन्तिभोजात्मजापुत्रं को बुभूषेत नार्जुनम्	BR-01-18-213-007c
न च पश्यामि यः पार्थं विक्रमेण पराजयेत्	BR-01-18-213-008a
अपि सर्वेषु लोकेषु सेन्द्ररुद्रेषु मारिष	BR-01-18-213-008c
स च नाम रथस्तादृङ्मदीयास्ते च वाजिनः	BR-01-18-213-009a
योद्धा पार्थश्च शीघ्रास्त्रः को नु तेन समो भवेत्	BR-01-18-213-009c
तमनुद्रुत्य सान्त्वेन परमेण धनञ्जयम्	BR-01-18-213-010a
निवर्तयध्वं संहृष्टा ममैषा परमा मतिः	BR-01-18-213-010c
यदि निर्जित्य वः पार्थो बलाद्गच्छेत्स्वकं पुरम्	BR-01-18-213-011a
प्रणश्येद्वो यशः सद्यो न तु सान्त्वे पराजयः	BR-01-18-213-011c
तच्छ्रुत्वा वासुदेवस्य तथा चक्रुर्जनाधिप	BR-01-18-213-012a
निवृत्तश्चार्जुनस्तत्र विवाहं कृतवांस्ततः	BR-01-18-213-012c
उषित्वा तत्र कौन्तेयः संवत्सरपराः क्षपाः	BR-01-18-213-013a
पुष्करेषु ततः शिष्टं कालं वर्तितवान्प्रभुः	BR-01-18-213-013c
पूर्णे तु द्वादशे वर्षे खाण्डवप्रस्थमाविशत्	BR-01-18-213-013e
अभिगम्य स राजानं विनयेन समाहितः	BR-01-18-213-014a
अभ्यर्च्य ब्राह्मणान्पार्थो द्रौपदीमभिजग्मिवान्	BR-01-18-213-014c
तं द्रौपदी प्रत्युवाच प्रणयात्कुरुनन्दनम्	BR-01-18-213-015a
तत्रैव गच्छ कौन्तेय यत्र सा सात्वतात्मजा	BR-01-18-213-015c
सुबद्धस्यापि भारस्य पूर्वबन्धः श्लथायते	BR-01-18-213-015e
तथा बहुविधं कृष्णां विलपन्तीं धनञ्जयः	BR-01-18-213-016a
सान्त्वयामास भूयश्च क्षमयामास चासकृत्	BR-01-18-213-016c
सुभद्रां त्वरमाणश्च रक्तकौशेयवाससम्	BR-01-18-213-017a
पार्थः प्रस्थापयामास कृत्वा गोपालिकावपुः	BR-01-18-213-017c
साधिकं तेन रूपेण शोभमाना यशस्विनी	BR-01-18-213-018a
भवनं श्रेष्ठमासाद्य वीरपत्नी वराङ्गना	BR-01-18-213-018c
ववन्दे पृथुताम्राक्षी पृथां भद्रा यशस्विनी	BR-01-18-213-018e
ततोऽभिगम्य त्वरिता पूर्णेन्दुसदृशानना	BR-01-18-213-019a
ववन्दे द्रौपदीं भद्रा प्रेष्याहमिति चाब्रवीत्	BR-01-18-213-019c
प्रत्युत्थाय च तां कृष्णा स्वसारं माधवस्य ताम्	BR-01-18-213-020a
सस्वजे चावदत्प्रीता निःसपत्नोऽस्तु ते पतिः	BR-01-18-213-020c
तथैव मुदिता भद्रा तामुवाचैवमस्त्विति	BR-01-18-213-020e
ततस्ते हृष्टमनसः पाण्डवेया महारथाः	BR-01-18-213-021a
कुन्ती च परमप्रीता बभूव जनमेजय	BR-01-18-213-021c
श्रुत्वा तु पुण्डरीकाक्षः सम्प्राप्तं स्वपुरोत्तमम्	BR-01-18-213-022a
अर्जुनं पाण्डवश्रेष्ठमिन्द्रप्रस्थगतं तदा	BR-01-18-213-022c
आजगाम विशुद्धात्मा सह रामेण केशवः	BR-01-18-213-023a
वृष्ण्यन्धकमहामात्रैः सह वीरैर्महारथैः	BR-01-18-213-023c
भ्रातृभिश्च कुमारैश्च योधैश्च शतशो वृतः	BR-01-18-213-024a
सैन्येन महता शौरिरभिगुप्तः परन्तपः	BR-01-18-213-024c
तत्र दानपतिर्धीमानाजगाम महायशाः	BR-01-18-213-025a
अक्रूरो वृष्णिवीराणां सेनापतिररिन्दमः	BR-01-18-213-025c
अनाधृष्टिर्महातेजा उद्धवश्च महायशाः	BR-01-18-213-026a
साक्षाद्बृहस्पतेः शिष्यो महाबुद्धिर्महायशाः	BR-01-18-213-026c
सत्यकः सात्यकिश्चैव कृतवर्मा च सात्वतः	BR-01-18-213-027a
प्रद्युम्नश्चैव साम्बश्च निशठः शङ्कुरेव च	BR-01-18-213-027c
चारुदेष्णश्च विक्रान्तो झिल्ली विपृथुरेव च	BR-01-18-213-028a
सारणश्च महाबाहुर्गदश्च विदुषां वरः	BR-01-18-213-028c
एते चान्ये च बहवो वृष्णिभोजान्धकास्तथा	BR-01-18-213-029a
आजग्मुः खाण्डवप्रस्थमादाय हरणं बहु	BR-01-18-213-029c
ततो युधिष्ठिरो राजा श्रुत्वा माधवमागतम्	BR-01-18-213-030a
प्रतिग्रहार्थं कृष्णस्य यमौ प्रास्थापयत्तदा	BR-01-18-213-030c
ताभ्यां प्रतिगृहीतं तद्वृष्णिचक्रं समृद्धिमत्	BR-01-18-213-031a
विवेश खाण्डवप्रस्थं पताकाध्वजशोभितम्	BR-01-18-213-031c
सिक्तसम्मृष्टपन्थानं पुष्पप्रकरशोभितम्	BR-01-18-213-032a
चन्दनस्य रसैः शीतैः पुण्यगन्धैर्निषेवितम्	BR-01-18-213-032c
दह्यतागुरुणा चैव देशे देशे सुगन्धिना	BR-01-18-213-033a
सुसम्मृष्टजनाकीर्णं वणिग्भिरुपशोभितम्	BR-01-18-213-033c
प्रतिपेदे महाबाहुः सह रामेण केशवः	BR-01-18-213-034a
वृष्ण्यन्धकमहाभोजैः संवृतः पुरुषोत्तमः	BR-01-18-213-034c
संपूज्यमानः पौरैश्च ब्राह्मणैश्च सहस्रशः	BR-01-18-213-035a
विवेश भवनं राज्ञः पुरन्दरगृहोपमम्	BR-01-18-213-035c
युधिष्ठिरस्तु रामेण समागच्छद्यथाविधि	BR-01-18-213-036a
मूर्ध्नि केशवमाघ्राय पर्यष्वजत बाहुना	BR-01-18-213-036c
तं प्रीयमाणं कृष्णस्तु विनयेनाभ्यपूजयत्	BR-01-18-213-037a
भीमं च पुरुषव्याघ्रं विधिवत्प्रत्यपूजयत्	BR-01-18-213-037c
तांश्च वृष्ण्यन्धकश्रेष्ठान्धर्मराजो युधिष्ठिरः	BR-01-18-213-038a
प्रतिजग्राह सत्कारैर्यथाविधि यथोपगम्	BR-01-18-213-038c
गुरुवत्पूजयामास कांश्चित्कांश्चिद्वयस्यवत्	BR-01-18-213-039a
कांश्चिदभ्यवदत्प्रेम्णा कैश्चिदप्यभिवादितः	BR-01-18-213-039c
ततो ददौ वासुदेवो जन्यार्थे धनमुत्तमम्	BR-01-18-213-040a
हरणं वै सुभद्राया ज्ञातिदेयं महायशाः	BR-01-18-213-040c
रथानां काञ्चनाङ्गानां किङ्किणीजालमालिनाम्	BR-01-18-213-041a
चतुर्युजामुपेतानां सूतैः कुशलसम्मतैः	BR-01-18-213-041c
सहस्रं प्रददौ कृष्णो गवामयुतमेव च	BR-01-18-213-041e
श्रीमान्माथुरदेश्यानां दोग्ध्रीणां पुण्यवर्चसाम्	BR-01-18-213-042a
वडवानां च शुभ्राणां चन्द्रांशुसमवर्चसाम्	BR-01-18-213-042c
ददौ जनार्दनः प्रीत्या सहस्रं हेमभूषणम्	BR-01-18-213-042e
तथैवाश्वतरीणां च दान्तानां वातरंहसाम्	BR-01-18-213-043a
शतान्यञ्जनकेशीनां श्वेतानां पञ्च पञ्च च	BR-01-18-213-043c
स्नापनोत्सादने चैव सुयुक्तं वयसान्वितम्	BR-01-18-213-044a
स्त्रीणां सहस्रं गौरीणां सुवेषाणां सुवर्चसाम्	BR-01-18-213-044c
सुवर्णशतकण्ठीनामरोगाणां सुवाससाम्	BR-01-18-213-045a
परिचर्यासु दक्षाणां प्रददौ पुष्करेक्षणः	BR-01-18-213-045c
कृताकृतस्य मुख्यस्य कनकस्याग्निवर्चसः	BR-01-18-213-046a
मनुष्यभारान्दाशार्हो ददौ दश जनार्दनः	BR-01-18-213-046c
गजानां तु प्रभिन्नानां त्रिधा प्रस्रवतां मदम्	BR-01-18-213-047a
गिरिकूटनिकाशानां समरेष्वनिवर्तिनाम्	BR-01-18-213-047c
कॢप्तानां पटुघण्टानां वराणां हेममालिनाम्	BR-01-18-213-048a
हस्त्यारोहैरुपेतानां सहस्रं साहसप्रियः	BR-01-18-213-048c
रामः पादग्राहणिकं ददौ पार्थाय लाङ्गली	BR-01-18-213-049a
प्रीयमाणो हलधरः सम्बन्धप्रीतिमावहन्	BR-01-18-213-049c
स महाधनरत्नौघो वस्त्रकम्बलफेनवान्	BR-01-18-213-050a
महागजमहाग्राहः पताकाशैवलाकुलः	BR-01-18-213-050c
पाण्डुसागरमाविद्धः प्रविवेश महानदः	BR-01-18-213-051a
पूर्णमापूरयंस्तेषां द्विषच्छोकावहोऽभवत्	BR-01-18-213-051c
प्रतिजग्राह तत्सर्वं धर्मराजो युधिष्ठिरः	BR-01-18-213-052a
पूजयामास तांश्चैव वृष्ण्यन्धकमहारथान्	BR-01-18-213-052c
ते समेता महात्मानः कुरुवृष्ण्यन्धकोत्तमाः	BR-01-18-213-053a
विजह्रुरमरावासे नराः सुकृतिनो यथा	BR-01-18-213-053c
तत्र तत्र महापानैरुत्कृष्टतलनादितैः	BR-01-18-213-054a
यथायोगं यथाप्रीति विजह्रुः कुरुवृष्णयः	BR-01-18-213-054c
एवमुत्तमवीर्यास्ते विहृत्य दिवसान्बहून्	BR-01-18-213-055a
पूजिताः कुरुभिर्जग्मुः पुनर्द्वारवतीं पुरीम्	BR-01-18-213-055c
रामं पुरस्कृत्य ययुर्वृष्ण्यन्धकमहारथाः	BR-01-18-213-056a
रत्नान्यादाय शुभ्राणि दत्तानि कुरुसत्तमैः	BR-01-18-213-056c
वासुदेवस्तु पार्थेन तत्रैव सह भारत	BR-01-18-213-057a
उवास नगरे रम्ये शक्रप्रस्थे महामनाः	BR-01-18-213-057c
व्यचरद्यमुनाकूले पार्थेन सह भारत	BR-01-18-213-057e
ततः सुभद्रा सौभद्रं केशवस्य प्रिया स्वसा	BR-01-18-213-058a
जयन्तमिव पौलोमी द्युतिमन्तमजीजनत्	BR-01-18-213-058c
दीर्घबाहुं महासत्त्वमृषभाक्षमरिन्दमम्	BR-01-18-213-059a
सुभद्रा सुषुवे वीरमभिमन्युं नरर्षभम्	BR-01-18-213-059c
अभीश्च मन्युमांश्चैव ततस्तमरिमर्दनम्	BR-01-18-213-060a
अभिमन्युमिति प्राहुरार्जुनिं पुरुषर्षभम्	BR-01-18-213-060c
स सात्वत्यामतिरथः सम्बभूव धनञ्जयात्	BR-01-18-213-061a
मखे निर्मथ्यमानाद्वा शमीगर्भाद्धुताशनः	BR-01-18-213-061c
यस्मिञ्जाते महाबाहुः कुन्तीपुत्रो युधिष्ठिरः	BR-01-18-213-062a
अयुतं गा द्विजातिभ्यः प्रादान्निष्कांश्च तावतः	BR-01-18-213-062c
दयितो वासुदेवस्य बाल्यात्प्रभृति चाभवत्	BR-01-18-213-063a
पितॄणां चैव सर्वेषां प्रजानामिव चन्द्रमाः	BR-01-18-213-063c
जन्मप्रभृति कृष्णश्च चक्रे तस्य क्रियाः शुभाः	BR-01-18-213-064a
स चापि ववृधे बालः शुक्लपक्षे यथा शशी	BR-01-18-213-064c
चतुष्पादं दशविधं धनुर्वेदमरिन्दमः	BR-01-18-213-065a
अर्जुनाद्वेद वेदज्ञात्सकलं दिव्यमानुषम्	BR-01-18-213-065c
विज्ञानेष्वपि चास्त्राणां सौष्ठवे च महाबलः	BR-01-18-213-066a
क्रियास्वपि च सर्वासु विशेषानभ्यशिक्षयत्	BR-01-18-213-066c
आगमे च प्रयोगे च चक्रे तुल्यमिवात्मनः	BR-01-18-213-067a
तुतोष पुत्रं सौभद्रं प्रेक्षमाणो धनञ्जयः	BR-01-18-213-067c
सर्वसंहननोपेतं सर्वलक्षणलक्षितम्	BR-01-18-213-068a
दुर्धर्षमृषभस्कन्धं व्यात्ताननमिवोरगम्	BR-01-18-213-068c
सिंहदर्पं महेष्वासं मत्तमातङ्गविक्रमम्	BR-01-18-213-069a
मेघदुन्दुभिनिर्घोषं पूर्णचन्द्रनिभाननम्	BR-01-18-213-069c
कृष्णस्य सदृशं शौर्ये वीर्ये रूपे तथाकृतौ	BR-01-18-213-070a
ददर्श पुत्रं बीभत्सुर्मघवानिव तं यथा	BR-01-18-213-070c
पाञ्चाल्यपि च पञ्चभ्यः पतिभ्यः शुभलक्षणा	BR-01-18-213-071a
लेभे पञ्च सुतान्वीराञ्शुभान्पञ्चाचलानिव	BR-01-18-213-071c
युधिष्ठिरात्प्रतिविन्ध्यं सुतसोमं वृकोदरात्	BR-01-18-213-072a
अर्जुनाच्छ्रुतकर्माणं शतानीकं च नाकुलिम्	BR-01-18-213-072c
सहदेवाच्छ्रुतसेनमेतान्पञ्च महारथान्	BR-01-18-213-073a
पाञ्चाली सुषुवे वीरानादित्यानदितिर्यथा	BR-01-18-213-073c
शास्त्रतः प्रतिविन्ध्यं तमूचुर्विप्रा युधिष्ठिरम्	BR-01-18-213-074a
परप्रहरणज्ञाने प्रतिविन्ध्यो भवत्वयम्	BR-01-18-213-074c
सुते सोमसहस्रे तु सोमार्कसमतेजसम्	BR-01-18-213-075a
सुतसोमं महेष्वासं सुषुवे भीमसेनतः	BR-01-18-213-075c
श्रुतं कर्म महत्कृत्वा निवृत्तेन किरीटिना	BR-01-18-213-076a
जातः पुत्रस्तवेत्येवं श्रुतकर्मा ततोऽभवत्	BR-01-18-213-076c
शतानीकस्य राजर्षेः कौरव्यः कुरुनन्दनः	BR-01-18-213-077a
चक्रे पुत्रं सनामानं नकुलः कीर्तिवर्धनम्	BR-01-18-213-077c
ततस्त्वजीजनत्कृष्णा नक्षत्रे वह्निदैवते	BR-01-18-213-078a
सहदेवात्सुतं तस्माच्छ्रुतसेनेति तं विदुः	BR-01-18-213-078c
एकवर्षान्तरास्त्वेव द्रौपदेया यशस्विनः	BR-01-18-213-079a
अन्वजायन्त राजेन्द्र परस्परहिते रताः	BR-01-18-213-079c
जातकर्माण्यानुपूर्व्याच्चूडोपनयनानि च	BR-01-18-213-080a
चकार विधिवद्धौम्यस्तेषां भरतसत्तम	BR-01-18-213-080c
कृत्वा च वेदाध्ययनं ततः सुचरितव्रताः	BR-01-18-213-081a
जगृहुः सर्वमिष्वस्त्रमर्जुनाद्दिव्यमानुषम्	BR-01-18-213-081c
देवगर्भोपमैः पुत्रैर्व्यूढोरस्कैर्महाबलैः	BR-01-18-213-082a
अन्विता राजशार्दूल पाण्डवा मुदमाप्नुवन्	BR-01-18-213-082c
	
	
	
वैशम्पायन उवाच	BR-01-19-214-001
इन्द्रप्रस्थे वसन्तस्ते जघ्नुरन्यान्नराधिपान्	BR-01-19-214-001a
शासनाद्धृतराष्ट्रस्य राज्ञः शान्तनवस्य च	BR-01-19-214-001c
आश्रित्य धर्मराजानं सर्वलोकोऽवसत्सुखम्	BR-01-19-214-002a
पुण्यलक्षणकर्माणं स्वदेहमिव देहिनः	BR-01-19-214-002c
स समं धर्मकामार्थान्सिषेवे भरतर्षभः	BR-01-19-214-003a
त्रीनिवात्मसमान्बन्धून्बन्धुमानिव मानयन्	BR-01-19-214-003c
तेषां समविभक्तानां क्षितौ देहवतामिव	BR-01-19-214-004a
बभौ धर्मार्थकामानां चतुर्थ इव पार्थिवः	BR-01-19-214-004c
अध्येतारं परं वेदाः प्रयोक्तारं महाध्वराः	BR-01-19-214-005a
रक्षितारं शुभं वर्णा लेभिरे तं जनाधिपम्	BR-01-19-214-005c
अधिष्ठानवती लक्ष्मीः परायणवती मतिः	BR-01-19-214-006a
बन्धुमानखिलो धर्मस्तेनासीत्पृथिवीक्षिता	BR-01-19-214-006c
भ्रातृभिः सहितो राजा चतुर्भिरधिकं बभौ	BR-01-19-214-007a
प्रयुज्यमानैर्विततो वेदैरिव महाध्वरः	BR-01-19-214-007c
तं तु धौम्यादयो विप्राः परिवार्योपतस्थिरे	BR-01-19-214-008a
बृहस्पतिसमा मुख्याः प्रजापतिमिवामराः	BR-01-19-214-008c
धर्मराजे अतिप्रीत्या पूर्णचन्द्र इवामले	BR-01-19-214-009a
प्रजानां रेमिरे तुल्यं नेत्राणि हृदयानि च	BR-01-19-214-009c
न तु केवलदैवेन प्रजा भावेन रेमिरे	BR-01-19-214-010a
यद्बभूव मनःकान्तं कर्मणा स चकार तत्	BR-01-19-214-010c
न ह्ययुक्तं न चासत्यं नानृतं न च विप्रियम्	BR-01-19-214-011a
भाषितं चारुभाषस्य जज्ञे पार्थस्य धीमतः	BR-01-19-214-011c
स हि सर्वस्य लोकस्य हितमात्मन एव च	BR-01-19-214-012a
चिकीर्षुः सुमहातेजा रेमे भरतसत्तमः	BR-01-19-214-012c
तथा तु मुदिताः सर्वे पाण्डवा विगतज्वराः	BR-01-19-214-013a
अवसन्पृथिवीपालांस्त्रासयन्तः स्वतेजसा	BR-01-19-214-013c
ततः कतिपयाहस्य बीभत्सुः कृष्णमब्रवीत्	BR-01-19-214-014a
उष्णानि कृष्ण वर्तन्ते गच्छामो यमुनां प्रति	BR-01-19-214-014c
सुहृज्जनवृतास्तत्र विहृत्य मधुसूदन	BR-01-19-214-015a
सायाह्ने पुनरेष्यामो रोचतां ते जनार्दन	BR-01-19-214-015c
वासुदेव उवाच	BR-01-19-214-016
कुन्तीमातर्ममाप्येतद्रोचते यद्वयं जले	BR-01-19-214-016a
सुहृज्जनवृताः पार्थ विहरेम यथासुखम्	BR-01-19-214-016c
वैशम्पायन उवाच	BR-01-19-214-017
आमन्त्र्य धर्मराजानमनुज्ञाप्य च भारत	BR-01-19-214-017a
जग्मतुः पार्थगोविन्दौ सुहृज्जनवृतौ ततः	BR-01-19-214-017c
विहारदेशं सम्प्राप्य नानाद्रुमवदुत्तमम्	BR-01-19-214-018a
गृहैरुच्चावचैर्युक्तं पुरन्दरगृहोपमम्	BR-01-19-214-018c
भक्ष्यैर्भोज्यैश्च पेयैश्च रसवद्भिर्महाधनैः	BR-01-19-214-019a
माल्यैश्च विविधैर्युक्तं युक्तं वार्ष्णेयपार्थयोः	BR-01-19-214-019c
आविवेशतुरापूर्णं रत्नैरुच्चावचैः शुभैः	BR-01-19-214-020a
यथोपजोषं सर्वश्च जनश्चिक्रीड भारत	BR-01-19-214-020c
वने काश्चिज्जले काश्चित्काश्चिद्वेश्मसु चाङ्गनाः	BR-01-19-214-021a
यथादेशं यथाप्रीति चिक्रीडुः कृष्णपार्थयोः	BR-01-19-214-021c
द्रौपदी च सुभद्रा च वासांस्याभरणानि च	BR-01-19-214-022a
प्रयच्छेतां महार्हाणि स्त्रीणां ते स्म मदोत्कटे	BR-01-19-214-022c
काश्चित्प्रहृष्टा ननृतुश्चुक्रुशुश्च तथापराः	BR-01-19-214-023a
जहसुश्चापरा नार्यः पपुश्चान्या वरासवम्	BR-01-19-214-023c
रुरुदुश्चापरास्तत्र प्रजघ्नुश्च परस्परम्	BR-01-19-214-024a
मन्त्रयामासुरन्याश्च रहस्यानि परस्परम्	BR-01-19-214-024c
वेणुवीणामृदङ्गानां मनोज्ञानां च सर्वशः	BR-01-19-214-025a
शब्देनापूर्यते ह स्म तद्वनं सुसमृद्धिमत्	BR-01-19-214-025c
तस्मिंस्तथा वर्तमाने कुरुदाशार्हनन्दनौ	BR-01-19-214-026a
समीपे जग्मतुः कञ्चिदुद्देशं सुमनोहरम्	BR-01-19-214-026c
तत्र गत्वा महात्मानौ कृष्णौ परपुरञ्जयौ	BR-01-19-214-027a
महार्हासनयो राजंस्ततस्तौ संनिषीदतुः	BR-01-19-214-027c
तत्र पूर्वव्यतीतानि विक्रान्तानि रतानि च	BR-01-19-214-028a
बहूनि कथयित्वा तौ रेमाते पार्थमाधवौ	BR-01-19-214-028c
तत्रोपविष्टौ मुदितौ नाकपृष्ठेऽश्विनाविव	BR-01-19-214-029a
अभ्यगच्छत्तदा विप्रो वासुदेवधनञ्जयौ	BR-01-19-214-029c
बृहच्छालप्रतीकाशः प्रतप्तकनकप्रभः	BR-01-19-214-030a
हरिपिङ्गो हरिश्मश्रुः प्रमाणायामतः समः	BR-01-19-214-030c
तरुणादित्यसङ्काशः कृष्णवासा जटाधरः	BR-01-19-214-031a
पद्मपत्राननः पिङ्गस्तेजसा प्रज्वलन्निव	BR-01-19-214-031c
उपसृष्टं तु तं कृष्णौ भ्राजमानं द्विजोत्तमम्	BR-01-19-214-032a
अर्जुनो वासुदेवश्च तूर्णमुत्पत्य तस्थतुः	BR-01-19-214-032c
	
	
	
	
वैशम्पायन उवाच	BR-01-19-215-001
सोऽब्रवीदर्जुनं चैव वासुदेवं च सात्वतम्	BR-01-19-215-001a
लोकप्रवीरौ तिष्ठन्तौ खाण्डवस्य समीपतः	BR-01-19-215-001c
ब्राह्मणो बहुभोक्तास्मि भुञ्जेऽपरिमितं सदा	BR-01-19-215-002a
भिक्षे वार्ष्णेयपार्थौ वामेकां तृप्तिं प्रयच्छताम्	BR-01-19-215-002c
एवमुक्तौ तमब्रूतां ततस्तौ कृष्णपाण्डवौ	BR-01-19-215-003a
केनान्नेन भवांस्तृप्येत्तस्यान्नस्य यतावहे	BR-01-19-215-003c
एवमुक्तः स भगवानब्रवीत्तावुभौ ततः	BR-01-19-215-004a
भाषमाणौ तदा वीरौ किमन्नं क्रियतामिति	BR-01-19-215-004c
नाहमन्नं बुभुक्षे वै पावकं मां निबोधतम्	BR-01-19-215-005a
यदन्नमनुरूपं मे तद्युवां सम्प्रयच्छतम्	BR-01-19-215-005c
इदमिन्द्रः सदा दावं खाण्डवं परिरक्षति	BR-01-19-215-006a
तं न शक्नोम्यहं दग्धुं रक्ष्यमाणं महात्मना	BR-01-19-215-006c
वसत्यत्र सखा तस्य तक्षकः पन्नगः सदा	BR-01-19-215-007a
सगणस्तत्कृते दावं परिरक्षति वज्रभृत्	BR-01-19-215-007c
तत्र भूतान्यनेकानि रक्ष्यन्ते स्म प्रसङ्गतः	BR-01-19-215-008a
तं दिधक्षुर्न शक्नोमि दग्धुं शक्रस्य तेजसा	BR-01-19-215-008c
स मां प्रज्वलितं दृष्ट्वा मेघाम्भोभिः प्रवर्षति	BR-01-19-215-009a
ततो दग्धुं न शक्नोमि दिधक्षुर्दावमीप्सितम्	BR-01-19-215-009c
स युवाभ्यां सहायाभ्यामस्त्रविद्भ्यां समागतः	BR-01-19-215-010a
दहेयं खाण्डवं दावमेतदन्नं वृतं मया	BR-01-19-215-010c
युवां ह्युदकधारास्ता भूतानि च समन्ततः	BR-01-19-215-011a
उत्तमास्त्रविदो सम्यक्सर्वतो वारयिष्यथः	BR-01-19-215-011c
एवमुक्ते प्रत्युवाच बीभत्सुर्जातवेदसम्	BR-01-19-215-012a
दिधक्षुं खाण्डवं दावमकामस्य शतक्रतोः	BR-01-19-215-012c
उत्तमास्त्राणि मे सन्ति दिव्यानि च बहूनि च	BR-01-19-215-013a
यैरहं शक्नुयां योद्धुमपि वज्रधरान्बहून्	BR-01-19-215-013c
धनुर्मे नास्ति भगवन्बाहुवीर्येण सम्मितम्	BR-01-19-215-014a
कुर्वतः समरे यत्नं वेगं यद्विषहेत मे	BR-01-19-215-014c
शरैश्च मेऽर्थो बहुभिरक्षयैः क्षिप्रमस्यतः	BR-01-19-215-015a
न हि वोढुं रथः शक्तः शरान्मम यथेप्सितान्	BR-01-19-215-015c
अश्वांश्च दिव्यानिच्छेयं पाण्डुरान्वातरंहसः	BR-01-19-215-016a
रथं च मेघनिर्घोषं सूर्यप्रतिमतेजसम्	BR-01-19-215-016c
तथा कृष्णस्य वीर्येण नायुधं विद्यते समम्	BR-01-19-215-017a
येन नागान्पिशाचांश्च निहन्यान्माधवो रणे	BR-01-19-215-017c
उपायं कर्मणः सिद्धौ भगवन्वक्तुमर्हसि	BR-01-19-215-018a
निवारयेयं येनेन्द्रं वर्षमाणं महावने	BR-01-19-215-018c
पौरुषेण तु यत्कार्यं तत्कर्तारौ स्व पावक	BR-01-19-215-019a
करणानि समर्थानि भगवन्दातुमर्हसि	BR-01-19-215-019c
	
	
	
वैशम्पायन उवाच	BR-01-19-216-001
एवमुक्तस्तु भगवान्धूमकेतुर्हुताशनः	BR-01-19-216-001a
चिन्तयामास वरुणं लोकपालं दिदृक्षया	BR-01-19-216-001c
आदित्यमुदके देवं निवसन्तं जलेश्वरम्	BR-01-19-216-001e
स च तच्चिन्तितं ज्ञात्वा दर्शयामास पावकम्	BR-01-19-216-002a
तमब्रवीद्धूमकेतुः प्रतिपूज्य जलेश्वरम्	BR-01-19-216-002c
चतुर्थं लोकपालानां रक्षितारं महेश्वरम्	BR-01-19-216-002e
सोमेन राज्ञा यद्दत्तं धनुश्चैवेषुधी च ते	BR-01-19-216-003a
तत्प्रयच्छोभयं शीघ्रं रथं च कपिलक्षणम्	BR-01-19-216-003c
कार्यं हि सुमहत्पार्थो गाण्डीवेन करिष्यति	BR-01-19-216-004a
चक्रेण वासुदेवश्च तन्मदर्थे प्रदीयताम्	BR-01-19-216-004c
ददानीत्येव वरुणः पावकं प्रत्यभाषत	BR-01-19-216-004e
ततोऽद्भुतं महावीर्यं यशःकीर्तिविवर्धनम्	BR-01-19-216-005a
सर्वशस्त्रैरनाधृष्यं सर्वशस्त्रप्रमाथि च	BR-01-19-216-005c
सर्वायुधमहामात्रं परसेनाप्रधर्षणम्	BR-01-19-216-005e
एकं शतसहस्रेण सम्मितं राष्ट्रवर्धनम्	BR-01-19-216-006a
चित्रमुच्चावचैर्वर्णैः शोभितं श्लक्ष्णमव्रणम्	BR-01-19-216-006c
देवदानवगन्धर्वैः पूजितं शाश्वतीः समाः	BR-01-19-216-007a
प्रादाद्वै धनुरत्नं तदक्षय्यौ च महेषुधी	BR-01-19-216-007c
रथं च दिव्याश्वयुजं कपिप्रवरकेतनम्	BR-01-19-216-008a
उपेतं राजतैरश्वैर्गान्धर्वैर्हेममालिभिः	BR-01-19-216-008c
पाण्डुराभ्रप्रतीकाशैर्मनोवायुसमैर्जवे	BR-01-19-216-008e
सर्वोपकरणैर्युक्तमजय्यं देवदानवैः	BR-01-19-216-009a
भानुमन्तं महाघोषं सर्वभूतमनोहरम्	BR-01-19-216-009c
ससर्ज यत्स्वतपसा भौवनो भुवनप्रभुः	BR-01-19-216-010a
प्रजापतिरनिर्देश्यं यस्य रूपं रवेरिव	BR-01-19-216-010c
यं स्म सोमः समारुह्य दानवानजयत्प्रभुः	BR-01-19-216-011a
नगमेघप्रतीकाशं ज्वलन्तमिव च श्रिया	BR-01-19-216-011c
आश्रिता तं रथश्रेष्ठं शक्रायुधसमा शुभा	BR-01-19-216-012a
तापनीया सुरुचिरा ध्वजयष्टिरनुत्तमा	BR-01-19-216-012c
तस्यां तु वानरो दिव्यः सिंहशार्दूललक्षणः	BR-01-19-216-013a
विनर्दन्निव तत्रस्थः संस्थितो मूर्ध्न्यशोभत	BR-01-19-216-013c
ध्वजे भूतानि तत्रासन्विविधानि महान्ति च	BR-01-19-216-014a
नादेन रिपुसैन्यानां येषां संज्ञा प्रणश्यति	BR-01-19-216-014c
स तं नानापताकाभिः शोभितं रथमुत्तमम्	BR-01-19-216-015a
प्रदक्षिणमुपावृत्य दैवतेभ्यः प्रणम्य च	BR-01-19-216-015c
सन्नद्धः कवची खड्गी बद्धगोधाङ्गुलित्रवान्	BR-01-19-216-016a
आरुरोह रथं पार्थो विमानं सुकृती यथा	BR-01-19-216-016c
तच्च दिव्यं धनुःश्रेष्ठं ब्रह्मणा निर्मितं पुरा	BR-01-19-216-017a
गाण्डीवमुपसङ्गृह्य बभूव मुदितोऽर्जुनः	BR-01-19-216-017c
हुताशनं नमस्कृत्य ततस्तदपि वीर्यवान्	BR-01-19-216-018a
जग्राह बलमास्थाय ज्यया च युयुजे धनुः	BR-01-19-216-018c
मौर्व्यां तु युज्यमानायां बलिना पाण्डवेन ह	BR-01-19-216-019a
येऽशृण्वन्कूजितं तत्र तेषां वै व्यथितं मनः	BR-01-19-216-019c
लब्ध्वा रथं धनुश्चैव तथाक्षय्यौ महेषुधी	BR-01-19-216-020a
बभूव कल्यः कौन्तेयः प्रहृष्टः साह्यकर्मणि	BR-01-19-216-020c
वज्रनाभं ततश्चक्रं ददौ कृष्णाय पावकः	BR-01-19-216-021a
आग्नेयमस्त्रं दयितं स च कल्योऽभवत्तदा	BR-01-19-216-021c
अब्रवीत्पावकश्चैनमेतेन मधुसूदन	BR-01-19-216-022a
अमानुषानपि रणे विजेष्यसि न संशयः	BR-01-19-216-022c
अनेन त्वं मनुष्याणां देवानामपि चाहवे	BR-01-19-216-023a
रक्षःपिशाचदैत्यानां नागानां चाधिकः सदा	BR-01-19-216-023c
भविष्यसि न संदेहः प्रवरारिनिबर्हणे	BR-01-19-216-023e
क्षिप्तं क्षिप्तं रणे चैतत्त्वया माधव शत्रुषु	BR-01-19-216-024a
हत्वाप्रतिहतं सङ्ख्ये पाणिमेष्यति ते पुनः	BR-01-19-216-024c
वरुणश्च ददौ तस्मै गदामशनिनिःस्वनाम्	BR-01-19-216-025a
दैत्यान्तकरणीं घोरां नाम्ना कौमोदकीं हरेः	BR-01-19-216-025c
ततः पावकमब्रूतां प्रहृष्टौ कृष्णपाण्डवौ	BR-01-19-216-026a
कृतास्त्रौ शस्त्रसम्पन्नौ रथिनौ ध्वजिनावपि	BR-01-19-216-026c
कल्यौ स्वो भगवन्योद्धुमपि सर्वैः सुरासुरैः	BR-01-19-216-027a
किं पुनर्वज्रिणैकेन पन्नगार्थे युयुत्सुना	BR-01-19-216-027c
अर्जुन उवाच	BR-01-19-216-028
चक्रमस्त्रं च वार्ष्णेयो विसृजन्युधि वीर्यवान्	BR-01-19-216-028a
त्रिषु लोकेषु तन्नास्ति यन्न जीयाज्जनार्दनः	BR-01-19-216-028c
गाण्डीवं धनुरादाय तथाक्षय्यौ महेषुधी	BR-01-19-216-029a
अहमप्युत्सहे लोकान्विजेतुं युधि पावक	BR-01-19-216-029c
सर्वतः परिवार्यैनं दावेन महता प्रभो	BR-01-19-216-030a
कामं सम्प्रज्वलाद्यैव कल्यौ स्वः साह्यकर्मणि	BR-01-19-216-030c
वैशम्पायन उवाच	BR-01-19-216-031
एवमुक्तः स भगवान्दाशार्हेणार्जुनेन च	BR-01-19-216-031a
तैजसं रूपमास्थाय दावं दग्धुं प्रचक्रमे	BR-01-19-216-031c
सर्वतः परिवार्याथ सप्तार्चिर्ज्वलनस्तदा	BR-01-19-216-032a
ददाह खाण्डवं क्रुद्धो युगान्तमिव दर्शयन्	BR-01-19-216-032c
परिगृह्य समाविष्टस्तद्वनं भरतर्षभ	BR-01-19-216-033a
मेघस्तनितनिर्घोषं सर्वभूतानि निर्दहन्	BR-01-19-216-033c
दह्यतस्तस्य विबभौ रूपं दावस्य भारत	BR-01-19-216-034a
मेरोरिव नगेन्द्रस्य काञ्चनस्य महाद्युतेः	BR-01-19-216-034c
	
	
	
वैशम्पायन उवाच	BR-01-19-217-001
तौ रथाभ्यां नरव्याघ्रौ दावस्योभयतः स्थितौ	BR-01-19-217-001a
दिक्षु सर्वासु भूतानां चक्राते कदनं महत्	BR-01-19-217-001c
यत्र यत्र हि दृश्यन्ते प्राणिनः खाण्डवालयाः	BR-01-19-217-002a
पलायन्तस्तत्र तत्र तौ वीरौ पर्यधावताम्	BR-01-19-217-002c
छिद्रं हि न प्रपश्यन्ति रथयोराशुविक्रमात्	BR-01-19-217-003a
आविद्धाविव दृश्येते रथिनौ तौ रथोत्तमौ	BR-01-19-217-003c
खाण्डवे दह्यमाने तु भूतान्यथ सहस्रशः	BR-01-19-217-004a
उत्पेतुर्भैरवान्नादान्विनदन्तो दिशो दश	BR-01-19-217-004c
दग्धैकदेशा बहवो निष्टप्ताश्च तथापरे	BR-01-19-217-005a
स्फुटिताक्षा विशीर्णाश्च विप्लुताश्च विचेतसः	BR-01-19-217-005c
समालिङ्ग्य सुतानन्ये पितॄन्मातॄंस्तथापरे	BR-01-19-217-006a
त्यक्तुं न शेकुः स्नेहेन तथैव निधनं गताः	BR-01-19-217-006c
विकृतैर्दर्शनैरन्ये समुत्पेतुः सहस्रशः	BR-01-19-217-007a
तत्र तत्र विघूर्णन्तः पुनरग्नौ प्रपेदिरे	BR-01-19-217-007c
दग्धपक्षाक्षिचरणा विचेष्टन्तो महीतले	BR-01-19-217-008a
तत्र तत्र स्म दृश्यन्ते विनश्यन्तः शरीरिणः	BR-01-19-217-008c
जलस्थानेषु सर्वेषु क्वाथ्यमानेषु भारत	BR-01-19-217-009a
गतसत्त्वाः स्म दृश्यन्ते कूर्ममत्स्याः सहस्रशः	BR-01-19-217-009c
शरीरैः सम्प्रदीप्तैश्च देहवन्त इवाग्नयः	BR-01-19-217-010a
अदृश्यन्त वने तस्मिन्प्राणिनः प्राणसङ्क्षये	BR-01-19-217-010c
तांस्तथोत्पततः पार्थः शरैः सञ्छिद्य खण्डशः	BR-01-19-217-011a
दीप्यमाने ततः प्रास्यत्प्रहसन्कृष्णवर्त्मनि	BR-01-19-217-011c
ते शराचितसर्वाङ्गा विनदन्तो महारवान्	BR-01-19-217-012a
ऊर्ध्वमुत्पत्य वेगेन निपेतुः पावके पुनः	BR-01-19-217-012c
शरैरभ्याहतानां च दह्यतां च वनौकसाम्	BR-01-19-217-013a
विरावः श्रूयते ह स्म समुद्रस्येव मथ्यतः	BR-01-19-217-013c
वह्नेश्चापि प्रहृष्टस्य खमुत्पेतुर्महार्चिषः	BR-01-19-217-014a
जनयामासुरुद्वेगं सुमहान्तं दिवौकसाम्	BR-01-19-217-014c
ततो जग्मुर्महात्मानः सर्व एव दिवौकसः	BR-01-19-217-015a
शरणं देवराजानं सहस्राक्षं पुरन्दरम्	BR-01-19-217-015c
देवा ऊचुः	BR-01-19-217-016
किं न्विमे मानवाः सर्वे दह्यन्ते कृष्णवर्त्मना	BR-01-19-217-016a
कच्चिन्न सङ्क्षयः प्राप्तो लोकानाममरेश्वर	BR-01-19-217-016c
वैशम्पायन उवाच	BR-01-19-217-017
तच्छ्रुत्वा वृत्रहा तेभ्यः स्वयमेवान्ववेक्ष्य च	BR-01-19-217-017a
खाण्डवस्य विमोक्षार्थं प्रययौ हरिवाहनः	BR-01-19-217-017c
महता मेघजालेन नानारूपेण वज्रभृत्	BR-01-19-217-018a
आकाशं समवस्तीर्य प्रववर्ष सुरेश्वरः	BR-01-19-217-018c
ततोऽक्षमात्रा विसृजन्धाराः शतसहस्रशः	BR-01-19-217-019a
अभ्यवर्षत्सहस्राक्षः पावकं खाण्डवं प्रति	BR-01-19-217-019c
असम्प्राप्तास्तु ता धारास्तेजसा जातवेदसः	BR-01-19-217-020a
ख एव समशुष्यन्त न काश्चित्पावकं गताः	BR-01-19-217-020c
ततो नमुचिहा क्रुद्धो भृशमर्चिष्मतस्तदा	BR-01-19-217-021a
पुनरेवाभ्यवर्षत्तमम्भः प्रविसृजन्बहु	BR-01-19-217-021c
अर्चिर्धाराभिसम्बद्धं धूमविद्युत्समाकुलम्	BR-01-19-217-022a
बभूव तद्वनं घोरं स्तनयित्नुसघोषवत्	BR-01-19-217-022c
	
	
	
वैशम्पायन उवाच	BR-01-19-218-001
तस्याभिवर्षतो वारि पाण्डवः प्रत्यवारयत्	BR-01-19-218-001a
शरवर्षेण बीभत्सुरुत्तमास्त्राणि दर्शयन्	BR-01-19-218-001c
शरैः समन्ततः सर्वं खाण्डवं चापि पाण्डवः	BR-01-19-218-002a
छादयामास तद्वर्षमपकृष्य ततो वनात्	BR-01-19-218-002c
न च स्म किञ्चिच्छक्नोति भूतं निश्चरितुं ततः	BR-01-19-218-003a
सञ्छाद्यमाने खगमैरस्यता सव्यसाचिना	BR-01-19-218-003c
तक्षकस्तु न तत्रासीत्सर्पराजो महाबलः	BR-01-19-218-004a
दह्यमाने वने तस्मिन्कुरुक्षेत्रेऽभवत्तदा	BR-01-19-218-004c
अश्वसेनस्तु तत्रासीत्तक्षकस्य सुतो बली	BR-01-19-218-005a
स यत्नमकरोत्तीव्रं मोक्षार्थं हव्यवाहनात्	BR-01-19-218-005c
न शशाक विनिर्गन्तुं कौन्तेयशरपीडितः	BR-01-19-218-006a
मोक्षयामास तं माता निगीर्य भुजगात्मजा	BR-01-19-218-006c
तस्य पूर्वं शिरो ग्रस्तं पुच्छमस्य निगीर्यते	BR-01-19-218-007a
ऊर्ध्वमाचक्रमे सा तु पन्नगी पुत्रगृद्धिनी	BR-01-19-218-007c
तस्यास्तीक्ष्णेन भल्लेन पृथुधारेण पाण्डवः	BR-01-19-218-008a
शिरश्चिच्छेद गच्छन्त्यास्तामपश्यत्सुरेश्वरः	BR-01-19-218-008c
तं मुमोचयिषुर्वज्री वातवर्षेण पाण्डवम्	BR-01-19-218-009a
मोहयामास तत्कालमश्वसेनस्त्वमुच्यत	BR-01-19-218-009c
तां च मायां तदा दृष्ट्वा घोरां नागेन वञ्चितः	BR-01-19-218-010a
द्विधा त्रिधा च चिच्छेद खगतानेव भारत	BR-01-19-218-010c
शशाप तं च सङ्क्रुद्धो बीभत्सुर्जिह्मगामिनम्	BR-01-19-218-011a
पावको वासुदेवश्च अप्रतिष्ठो भवेदिति	BR-01-19-218-011c
ततो जिष्णुः सहस्राक्षं खं वितत्येषुभिः शितैः	BR-01-19-218-012a
योधयामास सङ्क्रुद्धो वञ्चनां तामनुस्मरन्	BR-01-19-218-012c
देवराडपि तं दृष्ट्वा संरब्धमिव फल्गुनम्	BR-01-19-218-013a
स्वमस्त्रमसृजद्दीप्तं यत्ततानाखिलं नभः	BR-01-19-218-013c
ततो वायुर्महाघोषः क्षोभयन्सर्वसागरान्	BR-01-19-218-014a
वियत्स्थोऽजनयन्मेघाञ्जलधारामुचोऽऽकुलान्	BR-01-19-218-014c
तद्विघातार्थमसृजदर्जुनोऽप्यस्त्रमुत्तमम्	BR-01-19-218-015a
वायव्यमेवाभिमन्त्र्य प्रतिपत्तिविशारदः	BR-01-19-218-015c
तेनेन्द्राशनिमेघानां वीर्यौजस्तद्विनाशितम्	BR-01-19-218-016a
जलधाराश्च ताः शोषं जग्मुर्नेशुश्च विद्युतः	BR-01-19-218-016c
क्षणेन चाभवद्व्योम सम्प्रशान्तरजस्तमः	BR-01-19-218-017a
सुखशीतानिलगुणं प्रकृतिस्थार्कमण्डलम्	BR-01-19-218-017c
निष्प्रतीकारहृष्टश्च हुतभुग्विविधाकृतिः	BR-01-19-218-018a
प्रजज्वालातुलार्चिष्मान्स्वनादैः पूरयञ्जगत्	BR-01-19-218-018c
कृष्णाभ्यां रक्षितं दृष्ट्वा तं च दावमहङ्कृताः	BR-01-19-218-019a
समुत्पेतुरथाकाशं सुपर्णाद्याः पतत्रिणः	BR-01-19-218-019c
गरुडा वज्रसदृशैः पक्षतुण्डनखैस्तथा	BR-01-19-218-020a
प्रहर्तुकामाः सम्पेतुराकाशात्कृष्णपाण्डवौ	BR-01-19-218-020c
तथैवोरगसङ्घाताः पाण्डवस्य समीपतः	BR-01-19-218-021a
उत्सृजन्तो विषं घोरं निश्चेरुर्ज्वलिताननाः	BR-01-19-218-021c
तांश्चकर्त शरैः पार्थः सरोषान्दृश्य खेचरान्	BR-01-19-218-022a
विवशाश्चापतन्दीप्तं देहाभावाय पावकम्	BR-01-19-218-022c
ततः सुराः सगन्धर्वा यक्षराक्षसपन्नगाः	BR-01-19-218-023a
उत्पेतुर्नादमतुलमुत्सृजन्तो रणार्थिणः	BR-01-19-218-023c
अयःकणपचक्राश्मभुशुण्ड्युद्यतबाहवः	BR-01-19-218-024a
कृष्णपार्थौ जिघांसन्तः क्रोधसम्मूर्च्छितौजसः	BR-01-19-218-024c
तेषामभिव्याहरतां शस्त्रवर्षं च मुञ्चताम्	BR-01-19-218-025a
प्रममाथोत्तमाङ्गानि बीभत्सुर्निशितैः शरैः	BR-01-19-218-025c
कृष्णश्च सुमहातेजाश्चक्रेणारिनिहा तदा	BR-01-19-218-026a
दैत्यदानवसङ्घानां चकार कदनं महत्	BR-01-19-218-026c
अथापरे शरैर्विद्धाश्चक्रवेगेरितास्तदा	BR-01-19-218-027a
वेलामिव समासाद्य व्यातिष्ठन्त महौजसः	BR-01-19-218-027c
ततः शक्रोऽभिसङ्क्रुद्धस्त्रिदशानां महेश्वरः	BR-01-19-218-028a
पाण्डुरं गजमास्थाय तावुभौ समभिद्रवत्	BR-01-19-218-028c
अशनिं गृह्य तरसा वज्रमस्त्रमवासृजत्	BR-01-19-218-029a
हतावेताविति प्राह सुरानसुरसूदनः	BR-01-19-218-029c
ततः समुद्यतां दृष्ट्वा देवेन्द्रेण महाशनिम्	BR-01-19-218-030a
जगृहुः सर्वशस्त्राणि स्वानि स्वानि सुरास्तदा	BR-01-19-218-030c
कालदण्डं यमो राजा शिबिकां च धनेश्वरः	BR-01-19-218-031a
पाशं च वरुणस्तत्र विचक्रं च तथा शिवः	BR-01-19-218-031c
ओषधीर्दीप्यमानाश्च जगृहातेऽश्विनावपि	BR-01-19-218-032a
जगृहे च धनुर्धाता मुसलं च जयस्तथा	BR-01-19-218-032c
पर्वतं चापि जग्राह क्रुद्धस्त्वष्टा महाबलः	BR-01-19-218-033a
अंशस्तु शक्तिं जग्राह मृत्युर्देवः परश्वधम्	BR-01-19-218-033c
प्रगृह्य परिघं घोरं विचचारार्यमा अपि	BR-01-19-218-034a
मित्रश्च क्षुरपर्यन्तं चक्रं गृह्य व्यतिष्ठत	BR-01-19-218-034c
पूषा भगश्च सङ्क्रुद्धः सविता च विशां पते	BR-01-19-218-035a
आत्तकार्मुकनिस्त्रिंशाः कृष्णपार्थावभिद्रुताः	BR-01-19-218-035c
रुद्राश्च वसवश्चैव मरुतश्च महाबलाः	BR-01-19-218-036a
विश्वेदेवास्तथा साध्या दीप्यमानाः स्वतेजसा	BR-01-19-218-036c
एते चान्ये च बहवो देवास्तौ पुरुषोत्तमौ	BR-01-19-218-037a
कृष्णपार्थौ जिघांसन्तः प्रतीयुर्विविधायुधाः	BR-01-19-218-037c
तत्राद्भुतान्यदृश्यन्त निमित्तानि महाहवे	BR-01-19-218-038a
युगान्तसमरूपाणि भूतोत्सादाय भारत	BR-01-19-218-038c
तथा तु दृष्ट्वा संरब्धं शक्रं देवैः सहाच्युतौ	BR-01-19-218-039a
अभीतौ युधि दुर्धर्षौ तस्थतुः सज्जकार्मुकौ	BR-01-19-218-039c
आगतांश्चैव तान्दृष्ट्वा देवानेकैकशस्ततः	BR-01-19-218-040a
न्यवारयेतां सङ्क्रुद्धौ बाणैर्वज्रोपमैस्तदा	BR-01-19-218-040c
असकृद्भग्नसङ्कल्पाः सुराश्च बहुशः कृताः	BR-01-19-218-041a
भयाद्रणं परित्यज्य शक्रमेवाभिशिश्रियुः	BR-01-19-218-041c
दृष्ट्वा निवारितान्देवान्माधवेनार्जुनेन च	BR-01-19-218-042a
आश्चर्यमगमंस्तत्र मुनयो दिवि विष्ठिताः	BR-01-19-218-042c
शक्रश्चापि तयोर्वीर्यमुपलभ्यासकृद्रणे	BR-01-19-218-043a
बभूव परमप्रीतो भूयश्चैतावयोधयत्	BR-01-19-218-043c
ततोऽश्मवर्षं सुमहद्व्यसृजत्पाकशासनः	BR-01-19-218-044a
भूय एव तदा वीर्यं जिज्ञासुः सव्यसाचिनः	BR-01-19-218-044c
तच्छरैरर्जुनो वर्षं प्रतिजघ्नेऽत्यमर्षणः	BR-01-19-218-044e
विफलं क्रियमाणं तत्सम्प्रेक्ष्य च शतक्रतुः	BR-01-19-218-045a
भूयः संवर्धयामास तद्वर्षं देवराडथ	BR-01-19-218-045c
सोऽश्मवर्षं महावेगैरिषुभिः पाकशासनिः	BR-01-19-218-046a
विलयं गमयामास हर्षयन्पितरं तदा	BR-01-19-218-046c
समुत्पाट्य तु पाणिभ्यां मन्दराच्छिखरं महत्	BR-01-19-218-047a
सद्रुमं व्यसृजच्छक्रो जिघांसुः पाण्डुनन्दनम्	BR-01-19-218-047c
ततोऽर्जुनो वेगवद्भिर्ज्वलिताग्रैरजिह्मगैः	BR-01-19-218-048a
बाणैर्विध्वंसयामास गिरेः शृङ्गं सहस्रधा	BR-01-19-218-048c
गिरेर्विशीर्यमाणस्य तस्य रूपं तदा बभौ	BR-01-19-218-049a
सार्कचन्द्रग्रहस्येव नभसः प्रविशीर्यतः	BR-01-19-218-049c
तेनावाक्पतता दावे शैलेन महता भृशम्	BR-01-19-218-050a
भूय एव हतास्तत्र प्राणिनः खाण्डवालयाः	BR-01-19-218-050c
	
	
वैशम्पायन उवाच	BR-01-19-219-001
तथा शैलनिपातेन भीषिताः खाण्डवालयाः	BR-01-19-219-001a
दानवा राक्षसा नागास्तरक्ष्वृक्षवनौकसः	BR-01-19-219-001c
द्विपाः प्रभिन्नाः शार्दूलाः सिंहाः केसरिणस्तथा	BR-01-19-219-001e
मृगाश्च महिषाश्चैव शतशः पक्षिणस्तथा	BR-01-19-219-002a
समुद्विग्ना विससृपुस्तथान्या भूतजातयः	BR-01-19-219-002c
तं दावं समुदीक्षन्तः कृष्णौ चाभ्युद्यतायुधौ	BR-01-19-219-003a
उत्पातनादशब्देन सन्त्रासित इवाभवन्	BR-01-19-219-003c
स्वतेजोभास्वरं चक्रमुत्ससर्ज जनार्दनः	BR-01-19-219-004a
तेन ता जातयः क्षुद्राः सदानवनिशाचराः	BR-01-19-219-004c
निकृत्ताः शतशः सर्वा निपेतुरनलं क्षणात्	BR-01-19-219-004e
अदृश्यन्राक्षसास्तत्र कृष्णचक्रविदारिताः	BR-01-19-219-005a
वसारुधिरसम्पृक्ताः सन्ध्यायामिव तोयदाः	BR-01-19-219-005c
पिशाचान्पक्षिणो नागान्पशूंश्चापि सहस्रशः	BR-01-19-219-006a
निघ्नंश्चरति वार्ष्णेयः कालवत्तत्र भारत	BR-01-19-219-006c
क्षिप्तं क्षिप्तं हि तच्चक्रं कृष्णस्यामित्रघातिनः	BR-01-19-219-007a
हत्वानेकानि सत्त्वानि पाणिमेति पुनः पुनः	BR-01-19-219-007c
तथा तु निघ्नतस्तस्य सर्वसत्त्वानि भारत	BR-01-19-219-008a
बभूव रूपमत्युग्रं सर्वभूतात्मनस्तदा	BR-01-19-219-008c
समेतानां च देवानां दानवानां च सर्वशः	BR-01-19-219-009a
विजेता नाभवत्कश्चित्कृष्णपाण्डवयोर्मृधे	BR-01-19-219-009c
तयोर्बलात्परित्रातुं तं दावं तु यदा सुराः	BR-01-19-219-010a
नाशक्नुवञ्शमयितुं तदाभूवन्पराङ्मुखाः	BR-01-19-219-010c
शतक्रतुश्च सम्प्रेक्ष्य विमुखान्देवतागणान्	BR-01-19-219-011a
बभूवावस्थितः प्रीतः प्रशंसन्कृष्णपाण्डवौ	BR-01-19-219-011c
निवृत्तेषु तु देवेषु वागुवाचाशरीरिणी	BR-01-19-219-012a
शतक्रतुमभिप्रेक्ष्य महागम्भीरनिःस्वना	BR-01-19-219-012c
न ते सखा सन्निहितस्तक्षकः पन्नगोत्तमः	BR-01-19-219-013a
दाहकाले खाण्डवस्य कुरुक्षेत्रं गतो ह्यसौ	BR-01-19-219-013c
न च शक्यौ त्वया जेतुं युद्धेऽस्मिन्समवस्थितौ	BR-01-19-219-014a
वासुदेवार्जुनौ शक्र निबोधेदं वचो मम	BR-01-19-219-014c
नरनारायणौ देवौ तावेतौ विश्रुतौ दिवि	BR-01-19-219-015a
भवानप्यभिजानाति यद्वीर्यौ यत्पराक्रमौ	BR-01-19-219-015c
नैतौ शक्यौ दुराधर्षौ विजेतुमजितौ युधि	BR-01-19-219-016a
अपि सर्वेषु लोकेषु पुराणावृषिसत्तमौ	BR-01-19-219-016c
पूजनीयतमावेतावपि सर्वैः सुरासुरैः	BR-01-19-219-017a
सयक्षरक्षोगन्धर्वनरकिन्नरपन्नगैः	BR-01-19-219-017c
तस्मादितः सुरैः सार्धं गन्तुमर्हसि वासव	BR-01-19-219-018a
दिष्टं चाप्यनुपश्यैतत्खाण्डवस्य विनाशनम्	BR-01-19-219-018c
इति वाचमभिश्रुत्य तथ्यमित्यमरेश्वरः	BR-01-19-219-019a
कोपामर्षौ समुत्सृज्य सम्प्रतस्थे दिवं तदा	BR-01-19-219-019c
तं प्रस्थितं महात्मानं समवेक्ष्य दिवौकसः	BR-01-19-219-020a
त्वरिताः सहिता राजन्ननुजग्मुः शतक्रतुम्	BR-01-19-219-020c
देवराजं तदा यान्तं सह देवैरुदीक्ष्य तु	BR-01-19-219-021a
वासुदेवार्जुनौ वीरौ सिंहनादं विनेदतुः	BR-01-19-219-021c
देवराजे गते राजन्प्रहृष्टौ कृष्णपाण्डवौ	BR-01-19-219-022a
निर्विशङ्कं पुनर्दावं दाहयामासतुस्तदा	BR-01-19-219-022c
स मारुत इवाभ्राणि नाशयित्वार्जुनः सुरान्	BR-01-19-219-023a
व्यधमच्छरसम्पातैः प्राणिनः खाण्डवालयान्	BR-01-19-219-023c
न च स्म किञ्चिच्छक्नोति भूतं निश्चरितुं ततः	BR-01-19-219-024a
सञ्छिद्यमानमिषुभिरस्यता सव्यसाचिना	BR-01-19-219-024c
नाशकंस्तत्र भूतानि महान्त्यपि रणेऽर्जुनम्	BR-01-19-219-025a
निरीक्षितुममोघेषुं करिष्यन्ति कुतो रणम्	BR-01-19-219-025c
शतेनैकं च विव्याध शतं चैकेन पत्रिणा	BR-01-19-219-026a
व्यसवस्तेऽपतन्नग्नौ साक्षात्कालहता इव	BR-01-19-219-026c
न चालभन्त ते शर्म रोधःसु विषमेषु च	BR-01-19-219-027a
पितृदेवनिवासेषु सन्तापश्चाप्यजायत	BR-01-19-219-027c
भूतसङ्घसहस्राश्च दीनाश्चक्रुर्महास्वनम्	BR-01-19-219-028a
रुरुवुर्वारणाश्चैव तथैव मृगपक्षिणः	BR-01-19-219-028c
तेन शब्देन वित्रेसुर्गङ्गोदधिचरा झषाः	BR-01-19-219-028e
न ह्यर्जुनं महाबाहुं नापि कृष्णं महाबलम्	BR-01-19-219-029a
निरीक्षितुं वै शक्नोति कश्चिद्योद्धुं कुतः पुनः	BR-01-19-219-029c
एकायनगता येऽपि निष्पतन्त्यत्र केचन	BR-01-19-219-030a
राक्षसान्दानवान्नागाञ्जघ्ने चक्रेण तान्हरिः	BR-01-19-219-030c
ते विभिन्नशिरोदेहाश्चक्रवेगाद्गतासवः	BR-01-19-219-031a
पेतुरास्ये महाकाया दीप्तस्य वसुरेतसः	BR-01-19-219-031c
स मांसरुधिरौघैश्च मेदौघैश्च समीरितः	BR-01-19-219-032a
उपर्याकाशगो वह्निर्विधूमः समदृश्यत	BR-01-19-219-032c
दीप्ताक्षो दीप्तजिह्वश्च दीप्तव्यात्तमहाननः	BR-01-19-219-033a
दीप्तोर्ध्वकेशः पिङ्गाक्षः पिबन्प्राणभृतां वसाम्	BR-01-19-219-033c
तां स कृष्णार्जुनकृतां सुधां प्राप्य हुताशनः	BR-01-19-219-034a
बभूव मुदितस्तृप्तः परां निर्वृतिमागतः	BR-01-19-219-034c
अथासुरं मयं नाम तक्षकस्य निवेशनात्	BR-01-19-219-035a
विप्रद्रवन्तं सहसा ददर्श मधुसूदनः	BR-01-19-219-035c
तमग्निः प्रार्थयामास दिधक्षुर्वातसारथिः	BR-01-19-219-036a
देहवान्वै जटी भूत्वा नदंश्च जलदो यथा	BR-01-19-219-036c
जिघांसुर्वासुदेवश्च चक्रमुद्यम्य विष्ठितः	BR-01-19-219-036e
स चक्रमुद्यतं दृष्ट्वा दिधक्षुं च हुताशनम्	BR-01-19-219-037a
अभिधावार्जुनेत्येवं मयश्चुक्रोश भारत	BR-01-19-219-037c
तस्य भीतस्वनं श्रुत्वा मा भैरिति धनञ्जयः	BR-01-19-219-038a
प्रत्युवाच मयं पार्थो जीवयन्निव भारत	BR-01-19-219-038c
तं पार्थेनाभये दत्ते नमुचेर्भ्रातरं मयम्	BR-01-19-219-039a
न हन्तुमैच्छद्दाशार्हः पावको न ददाह च	BR-01-19-219-039c
तस्मिन्वने दह्यमाने षडग्निर्न ददाह च	BR-01-19-219-040a
अश्वसेनं मयं चापि चतुरः शार्ङ्गकानिति	BR-01-19-219-040c
	
	
	
जनमेजय उवाच	BR-01-20-220-001
किमर्थं शार्ङ्गकानग्निर्न ददाह तथागते	BR-01-20-220-001a
तस्मिन्वने दह्यमाने ब्रह्मन्नेतद्वदाशु मे	BR-01-20-220-001c
अदाहे ह्यश्वसेनस्य दानवस्य मयस्य च	BR-01-20-220-002a
कारणं कीर्तितं ब्रह्मञ्शार्ङ्गकानां न कीर्तितम्	BR-01-20-220-002c
तदेतदद्भुतं ब्रह्मञ्शार्ङ्गानामविनाशनम्	BR-01-20-220-003a
कीर्तयस्वाग्निसम्मर्दे कथं ते न विनाशिताः	BR-01-20-220-003c
वैशम्पायन उवाच	BR-01-20-220-004
यदर्थं शार्ङ्गकानग्निर्न ददाह तथागते	BR-01-20-220-004a
तत्ते सर्वं यथावृत्तं कथयिष्यामि भारत	BR-01-20-220-004c
धर्मज्ञानां मुख्यतमस्तपस्वी संशितव्रतः	BR-01-20-220-005a
आसीन्महर्षिः श्रुतवान्मन्दपाल इति श्रुतः	BR-01-20-220-005c
स मार्गमास्थितो राजन्नृषीणामूर्ध्वरेतसाम्	BR-01-20-220-006a
स्वाध्यायवान्धर्मरतस्तपस्वी विजितेन्द्रियः	BR-01-20-220-006c
स गत्वा तपसः पारं देहमुत्सृज्य भारत	BR-01-20-220-007a
जगाम पितृलोकाय न लेभे तत्र तत्फलम्	BR-01-20-220-007c
स लोकानफलान्दृष्ट्वा तपसा निर्जितानपि	BR-01-20-220-008a
पप्रच्छ धर्मराजस्य समीपस्थान्दिवौकसः	BR-01-20-220-008c
किमर्थमावृता लोका ममैते तपसार्जिताः	BR-01-20-220-009a
किं मया न कृतं तत्र यस्येदं कर्मणः फलम्	BR-01-20-220-009c
तत्राहं तत्करिष्यामि यदर्थमिदमावृतम्	BR-01-20-220-010a
फलमेतस्य तपसः कथयध्वं दिवौकसः	BR-01-20-220-010c
देवा ऊचुः	BR-01-20-220-011
ऋणिनो मानवा ब्रह्मञ्जायन्ते येन तच्छृणु	BR-01-20-220-011a
क्रियाभिर्ब्रह्मचर्येण प्रजया च न संशयः	BR-01-20-220-011c
तदपाक्रियते सर्वं यज्ञेन तपसा सुतैः	BR-01-20-220-012a
तपस्वी यज्ञकृच्चासि न तु ते विद्यते प्रजा	BR-01-20-220-012c
त इमे प्रसवस्यार्थे तव लोकाः समावृताः	BR-01-20-220-013a
प्रजायस्व ततो लोकानुपभोक्तासि शाश्वतान्	BR-01-20-220-013c
पुन्नाम्नो नरकात्पुत्रस्त्रातीति पितरं मुने	BR-01-20-220-014a
तस्मादपत्यसन्ताने यतस्व द्विजसत्तम	BR-01-20-220-014c
वैशम्पायन उवाच	BR-01-20-220-015
तच्छ्रुत्वा मन्दपालस्तु तेषां वाक्यं दिवौकसाम्	BR-01-20-220-015a
क्व नु शीघ्रमपत्यं स्याद्बहुलं चेत्यचिन्तयत्	BR-01-20-220-015c
स चिन्तयन्नभ्यगच्छद्बहुलप्रसवान्खगान्	BR-01-20-220-016a
शार्ङ्गिकां शार्ङ्गको भूत्वा जरितां समुपेयिवान्	BR-01-20-220-016c
तस्यां पुत्रानजनयच्चतुरो ब्रह्मवादिनः	BR-01-20-220-017a
तानपास्य स तत्रैव जगाम लपितां प्रति	BR-01-20-220-017c
बालान्सुतानण्डगतान्मात्रा सह मुनिर्वने	BR-01-20-220-017e
तस्मिन्गते महाभागे लपितां प्रति भारत	BR-01-20-220-018a
अपत्यस्नेहसंविग्ना जरिता बह्वचिन्तयत्	BR-01-20-220-018c
तेन त्यक्तानसन्त्याज्यानृषीनण्डगतान्वने	BR-01-20-220-019a
नाजहत्पुत्रकानार्ता जरिता खाण्डवे नृप	BR-01-20-220-019c
बभार चैतान्सञ्जातान्स्ववृत्त्या स्नेहविक्लवा	BR-01-20-220-019e
ततोऽग्निं खाण्डवं दग्धुमायान्तं दृष्टवानृषिः	BR-01-20-220-020a
मन्दपालश्चरंस्तस्मिन्वने लपितया सह	BR-01-20-220-020c
तं सङ्कल्पं विदित्वास्य ज्ञात्वा पुत्रांश्च बालकान्	BR-01-20-220-021a
सोऽभितुष्टाव विप्रर्षिर्ब्राह्मणो जातवेदसम्	BR-01-20-220-021c
पुत्रान्परिददद्भीतो लोकपालं महौजसम्	BR-01-20-220-021e
मन्दपाल उवाच	BR-01-20-220-022
त्वमग्ने सर्वदेवानां मुखं त्वमसि हव्यवाट्	BR-01-20-220-022a
त्वमन्तः सर्वभूतानां गूढश्चरसि पावक	BR-01-20-220-022c
त्वामेकमाहुः कवयस्त्वामाहुस्त्रिविधं पुनः	BR-01-20-220-023a
त्वामष्टधा कल्पयित्वा यज्ञवाहमकल्पयन्	BR-01-20-220-023c
त्वया सृष्टमिदं विश्वं वदन्ति परमर्षयः	BR-01-20-220-024a
त्वदृते हि जगत्कृत्स्नं सद्यो न स्याद्धुताशन	BR-01-20-220-024c
तुभ्यं कृत्वा नमो विप्राः स्वकर्मविजितां गतिम्	BR-01-20-220-025a
गच्छन्ति सह पत्नीभिः सुतैरपि च शाश्वतीम्	BR-01-20-220-025c
त्वामग्ने जलदानाहुः खे विषक्तान्सविद्युतः	BR-01-20-220-026a
दहन्ति सर्वभूतानि त्वत्तो निष्क्रम्य हायनाः	BR-01-20-220-026c
जातवेदस्तवैवेयं विश्वसृष्टिर्महाद्युते	BR-01-20-220-027a
तवैव कर्म विहितं भूतं सर्वं चराचरम्	BR-01-20-220-027c
त्वयापो विहिताः पूर्वं त्वयि सर्वमिदं जगत्	BR-01-20-220-028a
त्वयि हव्यं च कव्यं च यथावत्सम्प्रतिष्ठितम्	BR-01-20-220-028c
अग्ने त्वमेव ज्वलनस्त्वं धाता त्वं बृहस्पतिः	BR-01-20-220-029a
त्वमश्विनौ यमौ मित्रः सोमस्त्वमसि चानिलः	BR-01-20-220-029c
वैशम्पायन उवाच	BR-01-20-220-030
एवं स्तुतस्ततस्तेन मन्दपालेन पावकः	BR-01-20-220-030a
तुतोष तस्य नृपते मुनेरमिततेजसः	BR-01-20-220-030c
उवाच चैनं प्रीतात्मा किमिष्टं करवाणि ते	BR-01-20-220-030e
तमब्रवीन्मन्दपालः प्राञ्जलिर्हव्यवाहनम्	BR-01-20-220-031a
प्रदहन्खाण्डवं दावं मम पुत्रान्विसर्जय	BR-01-20-220-031c
तथेति तत्प्रतिश्रुत्य भगवान्हव्यवाहनः	BR-01-20-220-032a
खाण्डवे तेन कालेन प्रजज्वाल दिधक्षया	BR-01-20-220-032c
	
	
वैशम्पायन उवाच	BR-01-20-221-001
ततः प्रज्वलिते शुक्रे शार्ङ्गकास्ते सुदुःखिताः	BR-01-20-221-001a
व्यथिताः परमोद्विग्ना नाधिजग्मुः परायणम्	BR-01-20-221-001c
निशाम्य पुत्रकान्बालान्माता तेषां तपस्विनी	BR-01-20-221-002a
जरिता दुःखसन्तप्ता विललाप नरेश्वर	BR-01-20-221-002c
अयमग्निर्दहन्कक्षमित आयाति भीषणः	BR-01-20-221-003a
जगत्सन्दीपयन्भीमो मम दुःखविवर्धनः	BR-01-20-221-003c
इमे च मां कर्षयन्ति शिशवो मन्दचेतसः	BR-01-20-221-004a
अबर्हाश्चरणैर्हीनाः पूर्वेषां नः परायणम्	BR-01-20-221-004c
त्रासयंश्चायमायाति लेलिहानो महीरुहान्	BR-01-20-221-004e
अशक्तिमत्त्वाच्च सुता न शक्ताः सरणे मम	BR-01-20-221-005a
आदाय च न शक्तास्मि पुत्रान्सरितुमन्यतः	BR-01-20-221-005c
न च त्यक्तुमहं शक्ता हृदयं दूयतीव मे	BR-01-20-221-006a
कं नु जह्यामहं पुत्रं कमादाय व्रजाम्यहम्	BR-01-20-221-006c
किं नु मे स्यात्कृतं कृत्वा मन्यध्वं पुत्रकाः कथम्	BR-01-20-221-007a
चिन्तयाना विमोक्षं वो नाधिगच्छामि किञ्चन	BR-01-20-221-007c
छादयित्वा च वो गात्रैः करिष्ये मरणं सह	BR-01-20-221-007e
जरितारौ कुलं हीदं ज्येष्ठत्वेन प्रतिष्ठितम्	BR-01-20-221-008a
सारिसृक्वः प्रजायेत पितॄणां कुलवर्धनः	BR-01-20-221-008c
स्तम्बमित्रस्तपः कुर्याद्द्रोणो ब्रह्मविदुत्तमः	BR-01-20-221-009a
इत्येवमुक्त्वा प्रययौ पिता वो निर्घृणः पुरा	BR-01-20-221-009c
कमुपादाय शक्येत गन्तुं कस्यापदुत्तमा	BR-01-20-221-010a
किं नु कृत्वा कृतं कार्यं भवेदिति च विह्वला	BR-01-20-221-010c
नापश्यत्स्वधिया मोक्षं स्वसुतानां तदानलात्	BR-01-20-221-011a
एवं ब्रुवन्तीं शार्ङ्गास्ते प्रत्यूचुरथ मातरम्	BR-01-20-221-011c
स्नेहमुत्सृज्य मातस्त्वं पत यत्र न हव्यवाट्	BR-01-20-221-012a
अस्मासु हि विनष्टेषु भवितारः सुतास्तव	BR-01-20-221-012c
त्वयि मातर्विनष्टायां न नः स्यात्कुलसन्ततिः	BR-01-20-221-012e
अन्ववेक्ष्यैतदुभयं क्षमं स्याद्यत्कुलस्य नः	BR-01-20-221-013a
तद्वै कर्तुं परः कालो मातरेष भवेत्तव	BR-01-20-221-013c
मा वै कुलविनाशाय स्नेहं कार्षीः सुतेषु नः	BR-01-20-221-014a
न हीदं कर्म मोघं स्याल्लोककामस्य नः पितुः	BR-01-20-221-014c
जरितोवाच	BR-01-20-221-015
इदमाखोर्बिलं भूमौ वृक्षस्यास्य समीपतः	BR-01-20-221-015a
तदाविशध्वं त्वरिता वह्नेरत्र न वो भयम्	BR-01-20-221-015c
ततोऽहं पांसुना छिद्रमपिधास्यामि पुत्रकाः	BR-01-20-221-016a
एवं प्रतिकृतं मन्ये ज्वलतः कृष्णवर्त्मनः	BR-01-20-221-016c
तत एष्याम्यतीतेऽग्नौ विहर्तुं पांसुसञ्चयम्	BR-01-20-221-017a
रोचतामेष वोपायो विमोक्षाय हुताशनात्	BR-01-20-221-017c
शार्ङ्गका ऊचुः	BR-01-20-221-018
अबर्हान्मांसभूतान्नः क्रव्यादाखुर्विनाशयेत्	BR-01-20-221-018a
पश्यमाना भयमिदं न शक्ष्यामो निषेवितुम्	BR-01-20-221-018c
कथमग्निर्न नो दह्यात्कथमाखुर्न भक्षयेत्	BR-01-20-221-019a
कथं न स्यात्पिता मोघः कथं माता ध्रियेत नः	BR-01-20-221-019c
बिल आखोर्विनाशः स्यादग्नेराकाशचारिणाम्	BR-01-20-221-020a
अन्ववेक्ष्यैतदुभयं श्रेयान्दाहो न भक्षणम्	BR-01-20-221-020c
गर्हितं मरणं नः स्यादाखुना खादता बिले	BR-01-20-221-021a
शिष्टादिष्टः परित्यागः शरीरस्य हुताशनात्	BR-01-20-221-021c
	
	
	
जरितोवाच	BR-01-20-222-001
अस्माद्बिलान्निष्पतितं श्येन आखुं जहार तम्	BR-01-20-222-001a
क्षुद्रं गृहीत्वा पादाभ्यां भयं न भविता ततः	BR-01-20-222-001c
शार्ङ्गका ऊचुः	BR-01-20-222-002
न हृतं तं वयं विद्मः श्येनेनाखुं कथञ्चन	BR-01-20-222-002a
अन्येऽपि भवितारोऽत्र तेभ्योऽपि भयमेव नः	BR-01-20-222-002c
संशयो ह्यग्निरागच्छेद्दृष्टं वायोर्निवर्तनम्	BR-01-20-222-003a
मृत्युर्नो बिलवासिभ्यो भवेन्मातरसंशयम्	BR-01-20-222-003c
निःसंशयात्संशयितो मृत्युर्मातर्विशिष्यते	BR-01-20-222-004a
चर खे त्वं यथान्यायं पुत्रान्वेत्स्यसि शोभनान्	BR-01-20-222-004c
जरितोवाच	BR-01-20-222-005
अहं वै श्येनमायान्तमद्राक्षं बिलमन्तिकात्	BR-01-20-222-005a
सञ्चरन्तं समादाय जहाराखुं बिलाद्बली	BR-01-20-222-005c
तं पतन्तमहं श्येनं त्वरिता पृष्ठतोऽन्वगाम्	BR-01-20-222-006a
आशिषोऽस्य प्रयुञ्जाना हरतो मूषकं बिलात्	BR-01-20-222-006c
यो नो द्वेष्टारमादाय श्येनराज प्रधावसि	BR-01-20-222-007a
भव त्वं दिवमास्थाय निरमित्रो हिरण्मयः	BR-01-20-222-007c
यदा स भक्षितस्तेन क्षुधितेन पतत्रिणा	BR-01-20-222-008a
तदाहं तमनुज्ञाप्य प्रत्युपायां गृहान्प्रति	BR-01-20-222-008c
प्रविशध्वं बिलं पुत्रा विश्रब्धा नास्ति वो भयम्	BR-01-20-222-009a
श्येनेन मम पश्यन्त्या हृत आखुर्न संशयः	BR-01-20-222-009c
शार्ङ्गका ऊचुः	BR-01-20-222-010
न विद्म वै वयं मातर्हृतमाखुमितः पुरा	BR-01-20-222-010a
अविज्ञाय न शक्ष्यामो बिलमाविशतुं वयम्	BR-01-20-222-010c
जरितोवाच	BR-01-20-222-011
अहं हि तं प्रजानामि हृतं श्येनेन मूषकम्	BR-01-20-222-011a
अत एव भयं नास्ति क्रियतां वचनं मम	BR-01-20-222-011c
शार्ङ्गका ऊचुः	BR-01-20-222-012
न त्वं मिथ्योपचारेण मोक्षयेथा भयं महत्	BR-01-20-222-012a
समाकुलेषु ज्ञानेषु न बुद्धिकृतमेव तत्	BR-01-20-222-012c
न चोपकृतमस्माभिर्न चास्मान्वेत्थ ये वयम्	BR-01-20-222-013a
पीड्यमाना भरस्यस्मान्का सती के वयं तव	BR-01-20-222-013c
तरुणी दर्शनीयासि समर्था भर्तुरेषणे	BR-01-20-222-014a
अनुगच्छ स्वभर्तारं पुत्रानाप्स्यसि शोभनान्	BR-01-20-222-014c
वयमप्यग्निमाविश्य लोकान्प्राप्स्यामहे शुभान्	BR-01-20-222-015a
अथास्मान्न दहेदग्निरायास्त्वं पुनरेव नः	BR-01-20-222-015c
वैशम्पायन उवाच	BR-01-20-222-016
एवमुक्ता ततः शार्ङ्गी पुत्रानुत्सृज्य खाण्डवे	BR-01-20-222-016a
जगाम त्वरिता देशं क्षेममग्नेरनाश्रयम्	BR-01-20-222-016c
ततस्तीक्ष्णार्चिरभ्यागाज्ज्वलितो हव्यवाहनः	BR-01-20-222-017a
यत्र शार्ङ्गा बभूवुस्ते मन्दपालस्य पुत्रकाः	BR-01-20-222-017c
ते शार्ङ्गा ज्वलनं दृष्ट्वा ज्वलितं स्वेन तेजसा	BR-01-20-222-018a
जरितारिस्ततो वाचं श्रावयामास पावकम्	BR-01-20-222-018c
	
	
	
जरितारिरुवाच	BR-01-20-223-001
पुरतः कृच्छ्रकालस्य धीमाञ्जागर्ति पूरुषः	BR-01-20-223-001a
स कृच्छ्रकालं सम्प्राप्य व्यथां नैवैति कर्हिचित्	BR-01-20-223-001c
यस्तु कृच्छ्रमसम्प्राप्तं विचेता नावबुध्यते	BR-01-20-223-002a
स कृच्छ्रकाले व्यथितो न प्रजानाति किञ्चन	BR-01-20-223-002c
सारिसृक्व उवाच	BR-01-20-223-003
धीरस्त्वमसि मेधावी प्राणकृच्छ्रमिदं च नः	BR-01-20-223-003a
शूरः प्राज्ञो बहूनां हि भवत्येको न संशयः	BR-01-20-223-003c
स्तम्बमित्र उवाच	BR-01-20-223-004
ज्येष्ठस्त्राता भवति वै ज्येष्ठो मुञ्चति कृच्छ्रतः	BR-01-20-223-004a
ज्येष्ठश्चेन्न प्रजानाति कनीयान्किं करिष्यति	BR-01-20-223-004c
द्रोण उवाच	BR-01-20-223-005
हिरण्यरेतास्त्वरितो ज्वलन्नायाति नः क्षयम्	BR-01-20-223-005a
सप्तजिह्वोऽनलः क्षामो लेलिहानोपसर्पति	BR-01-20-223-005c
वैशम्पायन उवाच	BR-01-20-223-006
एवमुक्तो भ्रातृभिस्तु जरितारिर्विभावसुम्	BR-01-20-223-006a
तुष्टाव प्राञ्जलिर्भूत्वा यथा तच्छृणु पार्थिव	BR-01-20-223-006c
जरितारिरुवाच	BR-01-20-223-007
आत्मासि वायोः पवनः शरीरमुत वीरुधाम्	BR-01-20-223-007a
योनिरापश्च ते शुक्र योनिस्त्वमसि चाम्भसः	BR-01-20-223-007c
ऊर्ध्वं चाधश्च गच्छन्ति विसर्पन्ति च पार्श्वतः	BR-01-20-223-008a
अर्चिषस्ते महावीर्य रश्मयः सवितुर्यथा	BR-01-20-223-008c
सारिसृक्व उवाच	BR-01-20-223-009
माता प्रपन्ना पितरं न विद्मः पक्षाश्च नो न प्रजाताब्जकेतो	BR-01-20-223-009a
न नस्त्राता विद्यतेऽग्ने त्वदन्यस्तस्माद्धि नः परिरक्षैकवीर	BR-01-20-223-009c
यदग्ने ते शिवं रूपं ये च ते सप्त हेतयः	BR-01-20-223-010a
तेन नः परिरक्षाद्य ईडितः शरणैषिणः	BR-01-20-223-010c
त्वमेवैकस्तपसे जातवेदो नान्यस्तप्ता विद्यते गोषु देव	BR-01-20-223-011a
ऋषीनस्मान्बालकान्पालयस्व परेणास्मान्प्रैहि वै हव्यवाह	BR-01-20-223-011c
स्तम्बमित्र उवाच	BR-01-20-223-012
सर्वमग्ने त्वमेवैकस्त्वयि सर्वमिदं जगत्	BR-01-20-223-012a
त्वं धारयसि भूतानि भुवनं त्वं बिभर्षि च	BR-01-20-223-012c
त्वमग्निर्हव्यवाहस्त्वं त्वमेव परमं हविः	BR-01-20-223-013a
मनीषिणस्त्वां यजन्ते बहुधा चैकधैव च	BR-01-20-223-013c
सृष्ट्वा लोकांस्त्रीनिमान्हव्यवाह प्राप्ते काले पचसि पुनः समिद्धः	BR-01-20-223-014a
सर्वस्यास्य भुवनस्य प्रसूतिस्त्वमेवाग्ने भवसि पुनः प्रतिष्ठा	BR-01-20-223-014c
त्वमन्नं प्राणिनां भुक्तमन्तर्भूतो जगत्पते	BR-01-20-223-015a
नित्यं प्रवृद्धः पचसि त्वयि सर्वं प्रतिष्ठितम्	BR-01-20-223-015c
द्रोण उवाच	BR-01-20-223-016
सूर्यो भूत्वा रश्मिभिर्जातवेदो भूमेरम्भो भूमिजातान्रसांश्च	BR-01-20-223-016a
विश्वानादाय पुनरुत्सर्गकाले सृष्ट्वा वृष्ट्या भावयसीह शुक्र	BR-01-20-223-016c
त्वत्त एताः पुनः शुक्र वीरुधो हरितच्छदाः	BR-01-20-223-017a
जायन्ते पुष्करिण्यश्च समुद्रश्च महोदधिः	BR-01-20-223-017c
इदं वै सद्म तिग्मांशो वरुणस्य परायणम्	BR-01-20-223-018a
शिवस्त्राता भवास्माकं मास्मानद्य विनाशय	BR-01-20-223-018c
पिङ्गाक्ष लोहितग्रीव कृष्णवर्त्मन्हुताशन	BR-01-20-223-019a
परेण प्रैहि मुञ्चास्मान्सागरस्य गृहानिव	BR-01-20-223-019c
वैशम्पायन उवाच	BR-01-20-223-020
एवमुक्तो जातवेदा द्रोणेनाक्लिष्टकर्मणा	BR-01-20-223-020a
द्रोणमाह प्रतीतात्मा मन्दपालप्रतिज्ञया	BR-01-20-223-020c
ऋषिर्द्रोणस्त्वमसि वै ब्रह्मैतद्व्याहृतं त्वया	BR-01-20-223-021a
ईप्सितं ते करिष्यामि न च ते विद्यते भयम्	BR-01-20-223-021c
मन्दपालेन यूयं हि मम पूर्वं निवेदिताः	BR-01-20-223-022a
वर्जयेः पुत्रकान्मह्यं दहन्दावमिति स्म ह	BR-01-20-223-022c
यच्च तद्वचनं तस्य त्वया यच्चेह भाषितम्	BR-01-20-223-023a
उभयं मे गरीयस्तद्ब्रूहि किं करवाणि ते	BR-01-20-223-023c
भृशं प्रीतोऽस्मि भद्रं ते ब्रह्मन्स्तोत्रेण ते विभो	BR-01-20-223-023e
द्रोण उवाच	BR-01-20-223-024
इमे मार्जारकाः शुक्र नित्यमुद्वेजयन्ति नः	BR-01-20-223-024a
एतान्कुरुष्व दंष्ट्रासु हव्यवाह सबान्धवान्	BR-01-20-223-024c
वैशम्पायन उवाच	BR-01-20-223-025
तथा तत्कृतवान्वह्निरभ्यनुज्ञाय शार्ङ्गकान्	BR-01-20-223-025a
ददाह खाण्डवं चैव समिद्धो जनमेजय	BR-01-20-223-025c
	
	
	
वैशम्पायन उवाच	BR-01-20-224-001
मन्दपालोऽपि कौरव्य चिन्तयानः सुतांस्तदा	BR-01-20-224-001a
उक्तवानप्यशीतांशुं नैव स स्म न तप्यते	BR-01-20-224-001c
स तप्यमानः पुत्रार्थे लपितामिदमब्रवीत्	BR-01-20-224-002a
कथं न्वशक्ताः प्लवने लपिते मम पुत्रकाः	BR-01-20-224-002c
वर्धमाने हुतवहे वाते शीघ्रं प्रवायति	BR-01-20-224-003a
असमर्था विमोक्षाय भविष्यन्ति ममात्मजाः	BR-01-20-224-003c
कथं न्वशक्ता त्राणाय माता तेषां तपस्विनी	BR-01-20-224-004a
भविष्यत्यसुखाविष्टा पुत्रत्राणमपश्यती	BR-01-20-224-004c
कथं नु सरणेऽशक्तान्पतने च ममात्मजान्	BR-01-20-224-005a
सन्तप्यमाना अभितो वाशमानाभिधावती	BR-01-20-224-005c
जरितारिः कथं पुत्रः सारिसृक्वः कथं च मे	BR-01-20-224-006a
स्तम्बमित्रः कथं द्रोणः कथं सा च तपस्विनी	BR-01-20-224-006c
लालप्यमानं तमृषिं मन्दपालं तथा वने	BR-01-20-224-007a
लपिता प्रत्युवाचेदं सासूयमिव भारत	BR-01-20-224-007c
न ते सुतेष्ववेक्षास्ति तानृषीनुक्तवानसि	BR-01-20-224-008a
तेजस्विनो वीर्यवन्तो न तेषां ज्वलनाद्भयम्	BR-01-20-224-008c
तथाग्नौ ते परीत्ताश्च त्वया हि मम सन्निधौ	BR-01-20-224-009a
प्रतिश्रुतं तथा चेति ज्वलनेन महात्मना	BR-01-20-224-009c
लोकपालोऽनृतां वाचं न तु वक्ता कथञ्चन	BR-01-20-224-010a
समर्थास्ते च वक्तारो न ते तेष्वस्ति मानसम्	BR-01-20-224-010c
तामेव तु ममामित्रीं चिन्तयन्परितप्यसे	BR-01-20-224-011a
ध्रुवं मयि न ते स्नेहो यथा तस्यां पुराभवत्	BR-01-20-224-011c
न हि पक्षवता न्याय्यं निःस्नेहेन सुहृज्जने	BR-01-20-224-012a
पीड्यमान उपद्रष्टुं शक्तेनात्मा कथञ्चन	BR-01-20-224-012c
गच्छ त्वं जरितामेव यदर्थं परितप्यसे	BR-01-20-224-013a
चरिष्याम्यहमप्येका यथा कापुरुषे तथा	BR-01-20-224-013c
मन्दपाल उवाच	BR-01-20-224-014
नाहमेवं चरे लोके यथा त्वमभिमन्यसे	BR-01-20-224-014a
अपत्यहेतोर्विचरे तच्च कृच्छ्रगतं मम	BR-01-20-224-014c
भूतं हित्वा भविष्येऽर्थे योऽवलम्बेत मन्दधीः	BR-01-20-224-015a
अवमन्येत तं लोको यथेच्छसि तथा कुरु	BR-01-20-224-015c
एष हि ज्वलमानोऽग्निर्लेलिहानो महीरुहान्	BR-01-20-224-016a
द्वेष्यं हि हृदि सन्तापं जनयत्यशिवं मम	BR-01-20-224-016c
वैशम्पायन उवाच	BR-01-20-224-017
तस्माद्देशादतिक्रान्ते ज्वलने जरिता ततः	BR-01-20-224-017a
जगाम पुत्रकानेव त्वरिता पुत्रगृद्धिनी	BR-01-20-224-017c
सा तान्कुशलिनः सर्वान्निर्मुक्ताञ्जातवेदसः	BR-01-20-224-018a
रोरूयमाणा कृपणा सुतान्दृष्टवती वने	BR-01-20-224-018c
अश्रद्धेयतमं तेषां दर्शनं सा पुनः पुनः	BR-01-20-224-019a
एकैकशश्च तान्पुत्रान्क्रोशमानान्वपद्यत	BR-01-20-224-019c
ततोऽभ्यगच्छत्सहसा मन्दपालोऽपि भारत	BR-01-20-224-020a
अथ ते सर्व एवैनं नाभ्यनन्दन्त वै सुताः	BR-01-20-224-020c
लालप्यमानमेकैकं जरितां च पुनः पुनः	BR-01-20-224-021a
नोचुस्ते वचनं किञ्चित्तमृषिं साध्वसाधु वा	BR-01-20-224-021c
मन्दपाल उवाच	BR-01-20-224-022
ज्येष्ठः सुतस्ते कतमः कतमस्तदनन्तरः	BR-01-20-224-022a
मध्यमः कतमः पुत्रः कनिष्ठः कतमश्च ते	BR-01-20-224-022c
एवं ब्रुवन्तं दुःखार्तं किं मां न प्रतिभाषसे	BR-01-20-224-023a
कृतवानस्मि हव्याशे नैव शान्तिमितो लभे	BR-01-20-224-023c
जरितोवाच	BR-01-20-224-024
किं ते ज्येष्ठे सुते कार्यं किमनन्तरजेन वा	BR-01-20-224-024a
किं च ते मध्यमे कार्यं किं कनिष्ठे तपस्विनि	BR-01-20-224-024c
यस्त्वं मां सर्वशो हीनामुत्सृज्यासि गतः पुरा	BR-01-20-224-025a
तामेव लपितां गच्छ तरुणीं चारुहासिनीम्	BR-01-20-224-025c
मन्दपाल उवाच	BR-01-20-224-026
न स्त्रीणां विद्यते किञ्चिदन्यत्र पुरुषान्तरात्	BR-01-20-224-026a
सापत्नकमृते लोके भवितव्यं हि तत्तथा	BR-01-20-224-026c
सुव्रतापि हि कल्याणी सर्वलोकपरिश्रुता	BR-01-20-224-027a
अरुन्धती पर्यशङ्कद्वसिष्ठमृषिसत्तमम्	BR-01-20-224-027c
विशुद्धभावमत्यन्तं सदा प्रियहिते रतम्	BR-01-20-224-028a
सप्तर्षिमध्यगं वीरमवमेने च तं मुनिम्	BR-01-20-224-028c
अपध्यानेन सा तेन धूमारुणसमप्रभा	BR-01-20-224-029a
लक्ष्यालक्ष्या नाभिरूपा निमित्तमिव लक्ष्यते	BR-01-20-224-029c
अपत्यहेतोः सम्प्राप्तं तथा त्वमपि मामिह	BR-01-20-224-030a
इष्टमेवङ्गते हित्वा सा तथैव च वर्तसे	BR-01-20-224-030c
नैव भार्येति विश्वासः कार्यः पुंसा कथञ्चन	BR-01-20-224-031a
न हि कार्यमनुध्याति भार्या पुत्रवती सती	BR-01-20-224-031c
वैशम्पायन उवाच	BR-01-20-224-032
ततस्ते सर्व एवैनं पुत्राः सम्यगुपासिरे	BR-01-20-224-032a
स च तानात्मजान्राजन्नाश्वासयितुमारभत्	BR-01-20-224-032c
	
	
	
	
मन्दपाल उवाच	BR-01-20-225-001
युष्माकं परिरक्षार्थं विज्ञप्तो ज्वलनो मया	BR-01-20-225-001a
अग्निना च तथेत्येवं पूर्वमेव प्रतिश्रुतम्	BR-01-20-225-001c
अग्नेर्वचनमाज्ञाय मातुर्धर्मज्ञतां च वः	BR-01-20-225-002a
युष्माकं च परं वीर्यं नाहं पूर्वमिहागतः	BR-01-20-225-002c
न सन्तापो हि वः कार्यः पुत्रका मरणं प्रति	BR-01-20-225-003a
ऋषीन्वेद हुताशोऽपि ब्रह्म तद्विदितं च वः	BR-01-20-225-003c
वैशम्पायन उवाच	BR-01-20-225-004
एवमाश्वास्य पुत्रान्स भार्यां चादाय भारत	BR-01-20-225-004a
मन्दपालस्ततो देशादन्यं देशं जगाम ह	BR-01-20-225-004c
भगवानपि तिग्मांशुः समिद्धं खाण्डवं वनम्	BR-01-20-225-005a
ददाह सह कृष्णाभ्यां जनयञ्जगतोऽभयम्	BR-01-20-225-005c
वसामेदोवहाः कुल्यास्तत्र पीत्वा च पावकः	BR-01-20-225-006a
अगच्छत्परमां तृप्तिं दर्शयामास चार्जुनम्	BR-01-20-225-006c
ततोऽन्तरिक्षाद्भगवानवतीर्य सुरेश्वरः	BR-01-20-225-007a
मरुद्गणवृतः पार्थं माधवं चाब्रवीदिदम्	BR-01-20-225-007c
कृतं युवाभ्यां कर्मेदममरैरपि दुष्करम्	BR-01-20-225-008a
वरान्वृणीतं तुष्टोऽस्मि दुर्लभानप्यमानुषान्	BR-01-20-225-008c
पार्थस्तु वरयामास शक्रादस्त्राणि सर्वशः	BR-01-20-225-009a
ग्रहीतुं तच्च शक्रोऽस्य तदा कालं चकार ह	BR-01-20-225-009c
यदा प्रसन्नो भगवान्महादेवो भविष्यति	BR-01-20-225-010a
तुभ्यं तदा प्रदास्यामि पाण्डवास्त्राणि सर्वशः	BR-01-20-225-010c
अहमेव च तं कालं वेत्स्यामि कुरुनन्दन	BR-01-20-225-011a
तपसा महता चापि दास्यामि तव तान्यहम्	BR-01-20-225-011c
आग्नेयानि च सर्वाणि वायव्यानि तथैव च	BR-01-20-225-012a
मदीयानि च सर्वाणि ग्रहीष्यसि धनञ्जय	BR-01-20-225-012c
वासुदेवोऽपि जग्राह प्रीतिं पार्थेन शाश्वतीम्	BR-01-20-225-013a
ददौ च तस्मै देवेन्द्रस्तं वरं प्रीतिमांस्तदा	BR-01-20-225-013c
दत्त्वा ताभ्यां वरं प्रीतः सह देवैर्मरुत्पतिः	BR-01-20-225-014a
हुताशनमनुज्ञाप्य जगाम त्रिदिवं पुनः	BR-01-20-225-014c
पावकश्चापि तं दावं दग्ध्वा समृगपक्षिणम्	BR-01-20-225-015a
अहानि पञ्च चैकं च विरराम सुतर्पितः	BR-01-20-225-015c
जग्ध्वा मांसानि पीत्वा च मेदांसि रुधिराणि च	BR-01-20-225-016a
युक्तः परमया प्रीत्या तावुवाच विशां पते	BR-01-20-225-016c
युवाभ्यां पुरुषाग्र्याभ्यां तर्पितोऽस्मि यथासुखम्	BR-01-20-225-017a
अनुजानामि वां वीरौ चरतं यत्र वाञ्छितम्	BR-01-20-225-017c
एवं तौ समनुज्ञातौ पावकेन महात्मना	BR-01-20-225-018a
अर्जुनो वासुदेवश्च दानवश्च मयस्तथा	BR-01-20-225-018c
परिक्रम्य ततः सर्वे त्रयोऽपि भरतर्षभ	BR-01-20-225-019a
रमणीये नदीकूले सहिताः समुपाविशन्	BR-01-20-225-019c
